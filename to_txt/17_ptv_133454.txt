הכנסת השבע-עשרה							נוסח לא מתוקן
מושב שני
פרוטוקול מס' 184
מישיבת ועדת העבודה, הרווחה והבריאות
יום שני,  כ"ב באדר תשס"ז (12 במרץ 2007), שעה 10:00
סדר היום: 	הצעת חוק הבטחת הכנסה (תיקון מס' 30) (הגדרת שיעור הגמלאות להורים יחידים) התשס"ז-‏2007
של חברי הכנסת: יצחק אהרונוביץ, זהבה גלאון, דוד טל, אסתרינה טרטמן, סופה לנדבר, אורית נוקד, מרינה סולודקין, יוסף שגל, נאדיה חילו (פ/1096)
נכחו:
חברי הוועדה: 	משה שרוני – היו"ר
יצחק אהרונוביץ
דוד טל
אברהם רביץ
מוזמנים:	עו"ד דארין יעקב	- משרד המשפטים
משה ברסימנטוב	- משרד האוצר
כרמית נאור		- המוסד לביטוח לאומי
עו"ד קרן שמש		- עמותת "איתך"
ייעוץ משפטי:	ג'ודי וסרמן
מנהלת הוועדה: וילמה מאור
עריכת פרוטוקול: חיה מרקביץ', חב' פרוטוקול
הצעת חוק הבטחת הכנסה (תיקון מס' 30)
(הגדרת שיעור הגמלאות להורים יחידים) התשס"ז-‏2007
של חברי הכנסת: יצחק אהרונוביץ, זהבה גלאון, דוד טל, אסתרינה טרטמן, סופה לנדבר,
אורית נוקד, מרינה סולודקין, יוסף שגל, נאדיה חילו (פ/1096)
היו”ר משה שרוני:
בוקר טוב, אני מתכבד לפתוח את הישיבה. הצעת חוק הבטחת הכנסת (תיקון מס' 30) (הגדרת שיעור הגמלאות להורים יחידים. התשס"ז-2007 של חברי-הכנסת: יצחק אהרונוביץ, זהבה גלאון, דוד טל, אסתרינה טרטמן, סופה לנדבר, אורית נוקד, מרינה סולודקין, יוסף שגל ונאדיה חילו (פ/1096).
דוד טל:
אדוני היו"ר, אני מודה לך ואני מקווה שנצליח להעביר את הצעת החוק הזאת, שכן היא הצעת חוק תקציבית ונזקקנו לתמיכה של למעלה מ-50 חברי-כנסת עבורה. אני מקווה שהפעם האוצר ילך איתנו, יעזור לנו ולא יקשה עלינו. הצעת החוק באה לומר שאנחנו רוצים להחזיר את המצב לקדמותו ערב חוק ההסדרים 2003 בכל הנוגע להורה יחיד.
המשמעות של זה במספרים היא שעם הגזירות של ביבי נתניהו ב-2003, הוא בעצם כיסח למשפחות חד-הוריות את הסכום שהיה בערך מ-6,000 ₪ ל-4,508 ₪, והיום זה הסכום שהמוסד לביטוח לאומי יגבה עבור אישה שזכאית לדמי מזונות, שלא מקבלת דמי מזונות מהבעל.
אני שמעתי את הטיעונים שהעלו בזמנו אנשי הביטוח לאומי, שכתוצאה מכך יש להם גירעון גדול של כמה מיליארדי ₪, כמדומני, הם נקבו בסכום של 7 מיליארד ₪. אבל הרב רביץ, תן להם עצה פשוטה, אם הם טוענים שהם גובים רק 40 אחוזים. אני מוכן לעזוב את הכנסת ושיתנו לי מיליארד ₪, כדי שאני אקים חברת גבייה כזאת שאני אעבוד על-פי העיקרון שככל שנגבה יותר, אני אקבל יותר. ואני בטוח שאפשר יהיה לגבות הרבה יותר.
ביטוח לאומי הוא התאגיד הלאומי הגדול והחשוב שיש לנו פה במדינת ישראל, מבחינת הביטחון הסוציאלי, אבל יש מקרים כמו במקרה הזה, שלדעתי ביטוח לאומי לא עושה די. יש פה איזה כשל מערכתי של המוסד לביטוח לאומי שלא מצליח לגבות פה ולהשתמש בארגומנט הזה כדי להצר את חייהן של משפחות חד הוריות, אני חושב שזה לא נכון.
מעבר לכך, החוק בעצם אומר שהיום אישה תוכל להשתכר הרבה יותר מ-4,508 ₪, כ-6,000 ₪, אולי טיפה יותר, ועדיין היא תהיה זכאית לקבל דמי מזונות מהמוסד לביטוח לאומי, שביטוח לאומי יגבה מהבעל ונגמר העניין. אם ביטוח לאומי לא יכול לגבות מהבעל, קל וחומר שהאישה לא תוכל לגבות מהבעל.
ומעבר לכך, הגמלאות שהמשפחות היו מקבלות, הן תעלינה בשיעורים ניכרים. אישה עם ילד אחד כמדומני, תקבל תוספת של 700 ₪, זה יעלה מ-33 אחוזים ל-42 אחוזים. ואישה עם שני ילדים תקבל, אם אני לא טועה מ-40.
היו”ר משה שרוני:
תן לביטוח לאומי לעשות את החשבון.
דוד טל:
רציתי להראות להם שאני יודע לעשות חשבון.
היו”ר משה שרוני:
זה התפקיד שלהם, בשביל זה הם מקבלים משכורת.
דוד טל:
חבריי חברי-הכנסת ויו"ר הוועדה, אני רוצה לבקש מכם לתמוך בהצעת החוק הזאת ולקדם אותה. תודה רבה.
אברהם רביץ:
אני חושב אדוני היו"ר, זו מצווה כפולה לתמוך, למה?
היו”ר משה שרוני:
השאלה הנשאלת, עד כמה מצווה כפולה?
אברהם רביץ:
מצווה כפולה, קודם כל, לגופו של עניין, אילו נשות ישראל שיש להן מספיק צרות מעצם העובדה שהן חד-הוריות, אז כדי שתוכלנה לפרנס.
היו”ר משה שרוני:
יש הרבה שרוצות להיות חד-הוריות, זו הבעיה.
אברהם רביץ:
אבל אנחנו מקיימים כאן מצווה בכך שאנחנו מבטלים הצעת חוק שהתקבלה במסגרת חוק ההסדרים שזה בוודאי דבר שאיננו ראוי, במיוחד לנושא הזה. ואני מרגיש שאנחנו עושים את הצעד הנכון לקראת המטרה שהיא להיפטר בכלל מחוק ההסדרים.
היו”ר משה שרוני:
תודה רבה. חה"כ אהרונוביץ, בבקשה:
יצחק אהרונוביץ:
ברשותך, היו"ר.
היו”ר משה שרוני:
שר התיירות לעתיד.
דוד טל:
אתה צריך להזדרז, עוד מעט לא תהיה חתום על זה.
היו”ר משה שרוני:
לא יהיה חתום, אז מה הבעיה?
דוד טל:
אני סומך על מר שרוני, ידידי וחברי, שזה יעבור. אם הוא יהיה ועדיין לא עבר, אז הוא מחוק.
היו”ר משה שרוני:
זה בסדר, לא נקפח את חה"כ אהרונוביץ, שר התיירות לעתיד.
יצחק אהרונוביץ:
משפט אחד. אני מצטרף לדברים של ידידי חה"כ טל שנימק את הדברים. אנחנו גם העלינו את זה בהצעה כשהוא הובא בפעם הראשונה לוועדה. דיברנו באריכות, החוק חשוב, החוק בא לתקן עוולה, החוק באמת נותן פתרונות. נכון שהוא חוק תקציבי קשה וכבד, ואני מאוד שמח, שגם חברי הממשלה ורה"מ הצביעו בקריאה הראשונה על החוק הזה. זה מאוד חימם את הלב לי ולכולנו, הם סמכו את ידם בהצבעה באמת מרשימה.
היו”ר משה שרוני:
אבל חזרו בהם.
יצחק אהרונוביץ:
אני לא שמעתי שהם חזרו. יש לי את כל המצביעים בקריאה הראשונה, מרה"מ דרך שר האוצר, דרך כולנו. ולכן אני מאוד שמח שאפשר להעביר את הצעת החוק הזה.
דוד טל:
אדוני היו"ר, אני חושב שזכות גדולה תהיה לוועדה הנכבדה הזאת שהחוק הזה יועבר יותר מהר.
היו”ר משה שרוני:
תודה רבה.  המוסד לביטוח לאומי, מה הבעיה אצלכם?
כרמית נאור:
אדוני, אין בעיה רק להפנות את תשומת לב הוועדה שאנחנו מדברים על תיקון לחוק הבטחת הכנסה, לא רק כחוק המזונות.
דוד טל:
ציינתי את זה, גברתי.
כרמית נאור:
אין לנו מעבר לזה מה להוסיף.
היו”ר משה שרוני:
מי הגברת?
קרן שמש:
אני מעמותת "איתך".
היו”ר משה שרוני:
מה זה "איתך"?
קרן שמש:
זו עמותה פמיניסטית.
היו”ר משה שרוני:
"איתי", "איתו"?
קרן שמש:
כן, אני מניחה.
היו”ר משה שרוני:
יפה.
קרן שמש:
ראשית, לעניין הבטחת תיקון חוק הבטחת הכנסה, אנחנו היינו רוצות להסב את תשומת לב חברי-הכנסת לתיקון נוסף שלדעתי דרוש בהצעת החוק, וזה בעצם שיעור ההפחתה, שיעור קיזוז הגמלה שעומד כיום על סכום של 60 אחוזים מהמשכורת שהאישה מרוויחה לאחר הדיסרגרד  disregard .
אחת ההצהרות של הממשלה זה לעודד נשים חד-הוריות להשתלב בשוק העבודה, זה בעצם הכלי המרכזי לעשות את זה. זאת אומרת, במקום שעל כל שקל מורידים לה 60 אגורות, על כל שקל יורידו לה 30 אגורות.
דוד טל:
זה נכון, אבל צריך לשמור על מידתיות ופרופורציה.
קרן שמש:
אני אומרת את דעתי, שהיא יותר משפטית ולא פוליטית, איך אפשר להעביר את זה, באיזו קונסטלציה. הערה נוספת לעניין המזונות, אני מבינה שכרגע בעצם אין את הצעת החוק של המזונות והיא משתלבת בתוך הצעת החוק.
היו”ר משה שרוני:
אנחנו לא דנים על דמי המזונות כרגע, אני מצטער מאוד.
ג’ודי וסרמן:
החוק הזה משפיע ישירות על תשלומי המזונות. התשלומים הם בדיוק באותם סכומים של הבטחת הכנסה לגבי משפחות חד-הוריות. זה בעצם תיקון לשני החוקים בו זמנית.
דארין יעקב:
הערה קטנה, מאחר ולא מדובר על הצעת החוק של מזונות שבה הממשלה תמכה - -
משה ברסימנטוב:
לא, היא התנגדה גם למזונות.
היו”ר משה שרוני:
תפסיקו לריב, המשפטים והאוצר.
דארין יעקב:
לא, הממשלה מתנגדת, זו עמדת הממשלה.
משה ברסימנטוב:
כי הממשלה קיימה דיון חוזר בהצעת החוק ביום 3.12.06 והחליטה להתנגד להצעת החוק.
דוד טל:
על מה אתה מדבר?  אבל שר האוצר ורה"מ הצביעו.
היו”ר משה שרוני:
חה"כ טל, באמת.
משה ברסימנטוב:
יש הסבר של שר האוצר שאומר שהייתה אי הבנה בקואליציה.
דוד טל:
אני לא מאמין ששר האוצר הצביע כי הוא לא מבין על מה הייתה הצעת  החוק.
היו”ר משה שרוני:
חה"כ טל, שר האוצר מהסיעה שלך, תשבו בארבע עיניים ותבהירו את כל הדברים.
משה ברסימנטוב:
העמדה הרשמית של הממשלה היא להתנגד להצעת החוק בצורה חד-משמעית וזה אגב גם היה כתוב. מה שמחזק את זה שזה היה אי הבנה בכחול. בנוסח שעלה להצבעה היה כתוב שזו הצעת חוק תקציבית.
דוד טל:
460 מיליון ₪.
משה ברסימנטוב:
נכון, ולכן אין ספק שהממשלה מתנגדת.
דוד טל:
אני לא מכיר אדם שמתנגד ומצביע בעד.
היו”ר משה שרוני:
אני מיותר כאן, חה"כ טל? אם אני מיותר, אז אני יוצא.
ג’ודי וסרמן:
אז עכשיו הממשלה מתנגדת?
דארין יעקב:
כן.
משה ברסימנטוב:
הממשלה מתנגדת.
ג’ודי וסרמן:
וגם לקריאה שניה ושלישית תצטרכו 50 חברי-כנסת.
היו”ר משה שרוני:
קודם כל, כל הנושא הזה שהוא תקציבי והוא בסכום כזה, אנחנו צריכים לבדוק את כל הדברים לעומק ולרוחב. לאחר שנבדוק את כל הדברים האלה, נביא את ההצעה הזאת להצבעה. כרגע ההצעה לא להצבעה. אני רוצה לשבת עם חה"כ רביץ על כל מיני דברים בנושא הזה ונבדוק לעומק כמו שצריך.
תודה רבה, הישיבה נעולה.
הישיבה ננעלה בשעה 10:15
