הכנסת השש-עשרה									נוסח לא מתוקן
מושב שלישי
פרוטוקול מס' 297
מישיבת ועדת הפנים ואיכות הסביבה
מיום שלישי, ה' בחשוון התשס"ה (20 באוקטובר 2004), שעה 9:00
סדר היום: הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004
נכחו:
חברי הוועדה:
יורי שטרן – היו"ר
דוד אזולאי – ממלא מקום היו"ר
נעמי בלומנטל
חמי דורון
יצחק הרצוג
מגלי והבה
יחיאל חזן
רשף חן
אהוד יתום
אילן ליבוביץ
מרינה סולודקין
מוזמנים:
עו"ד אביטל שטרנברג			משרד המשפטים
עו"ד נועה בן אריה				מרכז השלטון המקומי
יוסי נישרי					ראש עיריית קריית אונו
יעקב צמח					עיריית קריית אונו
עו"ד יהודה זמרת				לשכה משפטית, משרד הפנים
יחזקאל לביא				מנהל האגף לתכנון ואחראי על המידע, משרד הפנים
עו"ד שרה ליפשיץ				משרד הפנים
יועצת משפטית:				מירי פרנקל שור
מנהלת הוועדה:				יפה שפירא
קצרנית:				יפה קרינצה
הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004
היו"ר יורי שטרן:
בוקר טוב, אני פותח את הישיבה בנושא הצעת חוק לתיקון פקודת העיריות (מס' 95), התשס"ה-2004 של חברי הכנסת אהוד יתום וחבריו. אני מציע שנתחיל מקריאת הצעת החוק סעיף סעיף, ואז נדון ספציפית.
חמי דורון:
אם יש לי הסתייגויות גם לשם החוק? כל ההסתייגויות שלי מהותיות, ואני מבקש להצביע על כל ההסתייגויות, ואני מבקש להצביע גם על כל ההסתייגויות במליאה.
היו"ר יורי שטרן:
בבקשה, גברת מירי פרנקל, תתחילי בקריאת החוק.
מירי פרנקל שור:
"הצעת חוק לתיקון פקודת העיריות (מס' 95), התשס"ה-2004. 1. בפקודת העיריות בסעיף 206(ב1) אחרי פסקה (2) יבוא: (3) על אף האמור בפסקה (1), בשנת הכספים 2004, יקראו את סעיף קטן (ב1)(1) ללא המילים "בתוך שלושה חודשים מיום קבלת חוק התקציב השנתי בכנסת, ואם לא חלפו שישה חודשים מיום עריכת הבחירות לראש העירייה – " 2. תחילתו של חוק זה ביום ז' בטבת התשס"ה (1 בינואר 2004)."
היו"ר יורי שטרן:
בבקשה, נתחיל משם החוק.
חמי דורון:
החוק הזה הוא חוק רע מהבחינה הזאת שבמשך השנים נוצר מצב בו רשויות מקומיות לא מגישות הצעות תקציב בזמן או לא מגישות אותן כלל. זאת מאחר שהן תמיד הסתמכו על אותו סעיף בפקודת העיריות, שקבע שבמועצה שלא אישרה תקציב אפשר לעבוד על 1 חלקי 12 של השנה הקודמת, בצירוף הפרשי הצמדה. הרבה פעמים היה מאוד נוח לכולם – כמובן לרשויות המקומיות – לעבוד בצורה הזאת. למשרד הפנים לדורותיו היה מאוד נוח, ולא היה אכפת לו מה קורה ברשויות המקומיות. ממש לא הטריד אותו שהרשויות המקומיות מגיעות לעברי פי פחת, והתוצאה הישירה היא - - -
דוד אזולאי:
רואים את התוצאות היום, שהכל בקריסה.
חמי דורון:
בדיוק, אנחנו נמצאים היום במצב הקריטי של קריסה אדירה של כל המערכת של השלטון המקומי.
היו"ר יורי שטרן:
אתה חושב שחבר הכנסת דורון לא מתבטא מספיק ברור?
חמי דורון:
חבר הכנסת אזולאי היה חבר מועצת עיר, הוא מכיר את המערכת.
דוד אזולאי:
אנחנו פשוט רואים את המצב השלטון המקומי היום.
חמי דורון:
אין לי הרבה דברים טובים להגיד על חוק ההסדרים, בלשון המעטה. לא בשיטה שהוא מועבר, ולא בצורה שבה מנצל האוצר את החוק להכניס כל מיני עזים למערכות השלטון. אלא שפה, כנראה בטעות, יש משהו טוב. זה חוק שאתם הצבעתם עליו, והיחידי שהצביע נגד היה חבר הכנסת אזולאי, בגלל שהוא היה באופוזיציה. באו לקבוע סוף סוף מסמרות, לומר לראש הרשות: אדוני ראש הרשות, אם אינך מסוגל להכין הצעת תקציב, להניח אותה על שולחן המועצה כפי שהחוק מחייב, ואם אינך מסוגל גם להעביר את התקציב עד ה-31 במרץ – בהנחה שתקציב המדינה עבר ב-31 בדצמבר עם הארכה נוספת - התכבד נא, שים את המפתחות ולך הביתה, וייבחר מישהו אחר. דרך אגב, פקודת העיריות מחייבת להניח את הצעת התקציב לשנה הבאה חודשיים לפני תום שנת הכספים, דהיינו מכסימום 31 באוקטובר של השנה השוטפת.
אני לא צריך ללכת רחוק. בעתירה שהייתי שותף לה נגד ראש עיריית ראשון לציון, בשל אי הנחת התקציב ואי העברת תקציב עירייה בזמן, כבוד השופט חישין אמר בצורה הברורה ביותר במהלך הדיון ליועץ המשפטי של עיריית ראשון לציון: החוק הוא חוק, ואם ראש הרשות איננו מסוגל להעביר את התקציב כפי שמצוין בחוק, אז שילך הביתה ויבחרו במקומו אדם שמסוגל.
אהוד יתום:
או באמצעות החקיקה החדשה, נסייע בידו.
חמי דורון:
חבר הכנסת אהוד יתום, אנא ממך אל תתפרץ לדבריי, ואני אשתדל לא להתפרץ לדבריך.
אהוד יתום:
קיבלתי.
חמי דורון:
מעבר לכך, כרגע נוצר מצב שבו אנחנו מקבלים חוק, שהוא חוק מוזר בלשון המעטה, ולכן יש לי גם הסתייגויות לגבי נושא השם. אני חושב שכל הליך הזה מבזה את הכנסת. קיבלנו הצעת חוק שקיבלה פטור מחובת הנחה, לא עברה את ההליך שבו רובן הגדול של הצעות החוק עוברות – ועדת השרים לענייני חקיקה, לא הייתה עמדת ממשלה - - -
אביטל שטרנברג:
הייתה ועדת שרים לצורך העניין.
יחזקאל לביא:
הייתה ועדת שרים, ביום ראשון.
חמי דורון:
בדיעבד, יפה. גברתי היועצת המשפטית, אני מבקש להפנות אותך לפרוטוקול של הישיבה בקריאה הטרומית. אמר בצורה מפורשת שר הפנים, שהצעת החוק הזאת לא הונחה בפני ועדת - - -
אהוד יתום:
שר הפנים תמך.
חמי דורון:
הוא לא תמך. לא עשו את התהליך הרגיל, שבו למשל הצעת חוק של חבר הכנסת חמי דורון עוברת, את דרך הייסורים. למשל, אני ממתין מתחילה הקדנציה להצעת חוק בין קריאה ראשונה לקריאה שנייה ושלישית, כי יש חוקים לפני זה בדרך. אבל יש חוקים שהם פרסונליים, הם מאוד מאוד מיוחדים, הם ברמה של חוק רמת הגולן, הם ברמה של חוק ירושלים. ודאי, חוק קריית אונו, צריך להעביר אותו בתוך זמן קצר. שימו לב לימים: יום רביעי הקודם, 13 בחודש - - -
אהוד יתום:
איזו יעילות, כל הכבוד.
חמי דורון:
אתה ממשיך להפריע לי חבר הכנסת יתום. ב-13 בחודש הצעת החוק מגיעה לקריאה טרומית ועוברת. באורח מפליא, ביום שני, 17 בחודש, הצעת החוק עולה כבר לדיון בוועדת הפנים בשעה 9:00 בבוקר, איזו מהירות, איזו יעילות. אתם לא כל כך יעילים, אדוני יושב-ראש הוועדה, כאשר מדובר בהצעת חוק שלי למשל. האם היעילות נובעת מכיוון שאדוני  - - -
מירי פרנקל שור:
ועדת הפנים יצאה יעילה.
היו"ר יורי שטרן:
חבר הכנסת דורון, תתחיל להקריא את ההסתייגויות. אתה מדבר כבר עשר דקות.
חמי דורון:
רציתי לדעת, אדוני היושב ראש, האם העובדה שהנושא הובא בצורה כל כך מהירה היא כתוצאה מכך ששמך מתנוסס כאחד מיוזמי הצעת החוק הזאת.
היו"ר יורי שטרן:
לא.
חמי דורון:
בסדר, רציתי לדעת.
היו"ר יורי שטרן:
אל"ף, נעשתה בדיקה בכנסת, על ידי יועצים חיצוניים, שבדקו את הוועדות. ועדת הפנים ואיכות הסביבה יצאה הראשונה ביעילותה.
חמי דורון:
אני שמח על כך. זה עדיין לא אומר - יש הצעות חוק שעוברות בהליך מזורז, ויש הצעות חוק שיושבות על הגדר.
היו"ר יורי שטרן:
מה שאמרת על יעילות הוועדה הוכח ואושר על ידי היועצים החיצוניים. בי"ת, קורה בכנסת שחקיקות מסוימות, שיש בהן דחיפות, עוברות את התהליך המזורז. כאשר מדובר בחקיקה מורכבת, גם מבחינת האופי המשפטי שלה, וגם הטקסטים שלה הם ארוכים ומסובכים, אז אי אפשר לעשות את זה תוך שבוע. אבל כשמדובר בחקיקה לכאורה פשוטה, לפחות מבחינת הניסוחים - - -
חמי דורון:
אני שמח שהשתמש במינוח "לכאורה".
היו"ר יורי שטרן:
הויכוח לא היה סביב ניסוחים, הוא היה עקרוני: אם ראוי או לא ראוי לעשות תיקון כזה, זה הכל. בשביל למצות את הדיון הזה היה מספיק זמן, מיצינו אותו, ואנחנו עכשיו מסיימים. לגבי כל שאר הדברים, הממשלה אכן הביעה את דעתה החיובית על החקיקה, גם בדיון. שר הפנים, כשהיה דיון בקריאה הטרומית – ולא במקרה הייתה הנמקה מהמקום בקריאה הטרומית, זה הליך שלא מתקיים בלי עמדה חיובית של הממשלה.
חמי דורון:
סליחה, זה לא נכון, כי לא הייתה עמדת ממשלה בקריאה הטרומית. לא הייתה.
אהוד יתום:
הייתה הנמקה מהמקום, ו-78 ידיים של חברי כנסת הורמו.
חמי דורון:
זה נכון, הקואליציה העתידית, אתה צודק.
היו"ר יורי שטרן:
חבר הכנסת דורון, החקיקה הזאת עברה את כל ההליכים הנדרשים. לי, כיו"ר הוועדה, יש סמכות לקדם דברים אלה או אחרים, אם אני רואה דחיפות, כמו שעושים גם בוועדות האחרות. השם שלי ברשימה, כי אני ביקשתי להוסיף אותו. אני חושב שהתיקון הזה הוא נכון, וקצב הדיון נקבע עוד לפני שנכנסתי לרשימת המציעים. לכן, אני מבקש ממך לעבור להסתייגויות. לא נשמע את נציגי העירייה, רק חברי הכנסת, משרדי הממשלה והצבעות. בבקשה.
חמי דורון:
לגבי שם החוק – ההצעה שלי באה בשם סיעת שינוי, ובשם כל חברי הסיעה – במקום "לתיקון פקודת העיריות" יבוא: "לביזוי הכנסת".
היו"ר יורי שטרן:
אני מעמיד את זה להצבעה.
חמי דורון:
לחילופין, בשם החוק במקום "לתיקון פקודת העיריות" יבוא: "מרכז הליכוד".
היו"ר יורי שטרן:
זו הפעם הראשונה שסיעת שינוי נכנסת לתחום היצירה ההומוריסטית. חבר הכנסת אזולאי, חברי שינוי משתלחים במשהו שאיננו דת, ואל תיהנה מזה.
חמי דורון:
אנחנו לא משתלחים אף פעם בדת, אני מבקש ממך לחזור בך. אנחנו משתלחים בנושא הכפייה הדתית, יש הבדל  מהותי ומשמעותי, וכבר הוכחתי לך שאצלי בבית אני שומר כשרות יותר ממך.
היו"ר יורי שטרן:
קיבלתי הערה של היועצת המשפטית. אנחנו קודם צריכים להצביע על סעיפי החוק, ואחר כך על ההסתייגויות.
מירי פרנקל שור:
אתה עוד לא יודע מה הסעיף שהתקבל, אז אתה לא יכול להעלות הסתייגויות לגביו.
יעקב צמח:
קשקשנים.
אילן ליבוביץ:
אדוני היושב ראש, אני מבקש להוציא מכאן אנשים שהם אויבים לחברי הכנסת. יושב כאן מישהו ואומר עלינו "קשקשנים".
חמי דורון:
מי זה האדון הזה? התמימות נסוכה על פניך, חוצפן.
אהוד יתום:
אני רואה את זה בחומרה רבה מאוד. תתנצל אם אמרת דבר כזה כמו שחבר הכנסת ליבוביץ אמר.
יעקב צמח:
אתה ממציא את זה.
אילן ליבוביץ:
אתה לא מתבייש?
אהוד יתום:
תתנצל.
יעקב צמח:
אני מתנצל.
היו"ר יורי שטרן:
עוד הערה כזאת ואני מוציא אותך.
היו"ר יורי שטרן:
אני מעלה את שם החוק להצבעה.
חמי דורון:
אבל אנשים לא יודעים מה אני מציע.
היו"ר יורי שטרן:
אני מעלה את שם החוק להצבעה, אחר כך תעלה הסתייגויות, אם יש לך. למשרדי הממשלה יש הערות לשם החוק? אין. שם החוק "הצעת חוק לתיקון פקודת העיריות (מס' 95) - - -
אביטל שטרנברג:
יש לנו הערה לשם החוק. מטעמי זהירות, אני חושבת שעדיף להישאר עם הכותרת הישנה, משום שברגע שעשינו את זה ככה, נוכח הוראת ההפניה שישנה בפקודת המועצות המקומיות לסעיף 206, יכולה להישאל השאלה האם התיקון שאנחנו עושים יחול על פקודת המועצות המקומיות. לכן אני מציעה שנישאר במסגרתו של חוק ההסדרים, ולא בפקודת העיריות.
יהודה זמרת:
בפקודת המועצות המקומיות סעיף 64א רבתי מפנה לסעיף 206, כפי שהוא היה מעת לעת. אנחנו מתקנים את החוק המקורי.
חמי דורון:
זה כבר נושא חדש, זה לא החוק שמועד בקריאה טרומית וקריאה ראשונה לתיקון.
מירי פרנקל שור:
לא, מכיוון שבחוק ההסדרים תוקנה פקודת העיריות.
חמי דורון:
זה נושא חדש, אני רוצה להביא את זה בפני ועדת הכנסת.
היו"ר יורי שטרן:
אתם מציעים להחזיר לחוק את השם המקורי שלו, זה שעבר בקריאה הטרומית, שהוא: "תיקון לחוק המדיניות הכלכלית לשנת 2004".
יהודה זמרת:
זה אמור להיות הוראת שעה, ולא להיות מוטמע לעולמי עולמים בתוך פקודת העיריות, גם לשנת הכספים הבאה.
מירי פרנקל שור:
היות ויש שם הפניה לפקודת המועצות המקומיות, בסעיף 34, אנחנו נבדוק.
חמי דורון:
אני טוען לנושא חדש, מכיוון שהחוק המקורי שהוצג בפני הכנסת בקריאה הטרומית ובקריאה הראשונה - - -
מירי פרנקל שור:
בקריאה הטרומית הייתה חוק המדיניות הכלכלית, שתיקן את פקודת העיריות.
חמי דורון:
היה חוק המדיניות הכלכלית, שהוא החוק העיקרי. התיקון של פקודת העיריות הוא סעיף.
מירי פרנקל שור:
זה לא נושא חדש. אנחנו נבדוק עם הממונה על נוסח החוק.
היו"ר יורי שטרן:
אני מבקש לאשר את שם החוק בשתי הגרסאות.
חמי דורון:
אי אפשר לאשר שתי גרסאות, או זה או זה.
מירי פרנקל שור:
כרגע מאושר השם הזה, ויכול להיות שנחזור לחוק המדיניות הכלכלית.
חמי דורון:
זה שם החוק, זה חלק בלתי נפרד מהחוק.
היו"ר יורי שטרן:
אתה תטען את הטענה הזאת והיא תיענה, אבל לא כעת. אני מציע להשאיר את הבחירה בין שני השמות לחוק ליועצת המשפטית של הוועדה, בהתייעצות עם היועצים המשפטיים של הממשלה. אני משאיר את זה כשני שמות אלטרנטיביים. אנחנו מעלים להצבעה את שתי האופציות האלה, ומשאירים בחירה ליועצת המשפטית של הוועדה.
חמי דורון:
אני חושב שזה בלתי אפשרי מבחינת החוק.
היו"ר יורי שטרן:
אם היועצת המשפטית אומרת לי שזה אפשרי, אז בשבילי זה החוק.
חמי דורון:
גברתי היועצת המשפטית, את חושבת שניתן להעלות שתי אופציות להצבעה? זה כאילו שהיועצת המשפטית באה במקום הוועדה.
מירי פרנקל שור:
אתה לא נותן לי לענות לך, תן לי לענות.
היו"ר יורי שטרן:
אני מעלה להצבעה את שם החוק כפי שהוא מופיע היום: "הצעת חוק לתיקון פקודת העיריות (מס' 95), התשס"ה-2004, עם האופציה להחליף את זה ולחזור לשם המקורי, שהוא: "תיקון להצעת חוק המדיניות הכלכלית לשנת 2004".
יחזקאל לביא:
שיירשם שזו עמדתנו.
חמי דורון:
אני חושב שזה קרקס.
היו"ר יורי שטרן:
אנחנו מצביעים. מי בעד? מי נגד?
הצבעה
בעד – 4
נגד – 2
אושר
היו"ר יורי שטרן:
ההצעה עברה. הסתייגות של חבר הכנסת חמי דורון לשם החוק.
חמי דורון:
בשם החוק, במקום "לתיקון פקודת העיריות" יבוא: לביזוי הכנסת".
היו"ר יורי שטרן:
מי בעד? מי נגד?
הצבעה
בעד – 2
נגד – 5
לא אושר
היו"ר יורי שטרן:
לא עבר. בבקשה, ההסתייגות הבאה.
חמי דורון:
בשם החוק, במקום "לתיקון פקודת העיריות" יבוא: "מרכז הליכוד".
היו"ר יורי שטרן:
מי בעד? מי נגד?
הצבעה
בעד – 2
נגד – 5
לא אושר
מגלי והבה:
זו השמצה.
היו"ר יורי שטרן:
עזוב. לא אושר. הצעה שלישית, בבקשה.
חמי דורון:
לחילופין, בשם החוק במקום "לתיקון פקודת העיריות" יבוא: "לעקיפת כללי המינהל התקין".
היו"ר יורי שטרן:
מי בעד? מי נגד?
הצבעה
בעד – 2
נגד – 5
לא אושר
היו"ר יורי שטרן:
לא אושר, הלאה.
חמי דורון:
לחילופין, בשם החוק במקום "לתיקון פקודת העיריות" יבוא: "הקואליציה".
היו"ר יורי שטרן:
מי בעד? מי נגד?
הצבעה
בעד – 2
נגד – 5
לא אושר
היו"ר יורי שטרן:
לא אושר. תמשיך בבקשה.
יצחק הרצוג:
הפרוטוקול הזה מצוין לבג"ץ, כי הוא מראה עד כמה כל השיקולים שלך הם פוליטיים.
חמי דורון:
לחילופין, בשם החוק במקום "לתיקון פקודת העיריות" יבוא: "לשריון ג'ובים לראשי רשויות מהליכוד".
היו"ר יורי שטרן:
אני אחר כך מעביר את זה לוועדת האתיקה. אני חושב שהשימוש שאתה עושה איננו נכון . מי בעד? מי נגד?
הצבעה
בעד – 2
נגד – 5
לא אושר
היו"ר יורי שטרן:
לא עבר. זה ממש ביזוי של הכנסת מה שאתה עושה.
חמי דורון:
לא, מה שאתם עושים. בסעיף הזה סיימתי.
היו"ר יורי שטרן:
בסדר, שם החוק עבר.
דוד אזולאי:
אדוני היושב ראש, אני רוצה להגיב על כמה דברים שנאמרו כאן בפתיחת הדיון. אני נגד זה שמעבירים חוקים בצורה חפוזה, ומבלי לאפשר לכל הגורמים להתבטא. אני לא חבר קואליציה, אבל הייתי מצפה ממפלגה שיושבת בקואליציה לכבד חברים נוספים מהקואליציה, שמגישים הצעת חוק שבאה לתקן משגה, ולמנוע פגיעה ברשות מקומית נבחרת. בגלל לחץ הזמן, בגלל המצב המורכב של הרשות המקומית – מדובר על הישוב קרית אונו, שלכל אחד מאתנו יש חברים שם - כולם בדקו ומצאו שיש עניין לתקן את החוק. מכאן ועד להכפיש כאן ועדה שלמה, להשמיץ את כולם, לפגוע בכולם - הדרך ארוכה. אני חושב שזה הזמן לברך את צוות הוועדה ואת יושב ראש הוועדה על פעילות מבורכת שנעשית בוועדה.
יחד עם זה, אני רוצה להודיע לך חבר הכנסת חמי דורון, חברך שר הפנים משינוי, שר בממשלת ישראל, מגיש הצעת חוק ממשלתית, לא הצעת חוק פרטית, והיא פרסונלית. אל תיתמם, ואל תגיד לי שאתה לא יודע על מה מדובר. מדובר על מועצת תפן, ששם השר שלך, חבר שלך, איש בכיר במפלגה שלך, הביא חוק ממשלתי פרסונלי כדי לפתור בעיה. גם שם יש ג'ובים, שם לא שמעתי אותך, לא ראיתי אותך, לא אתה ולא חבריך, וכולכם הצבעתם בעד העניין הזה. אתה בא לפה ועושה דבר שלא ייעשה, אתה מדבר על ביזוי כנסת - - -אני לא מגן על חברי מרכז הליכוד, אני סומך עליהם שהם יעשו את העבודה. אני מציע לך קשוט עצמך ואחר כך קשוט אחרים.
חמי דורון:
זו התקפה אישית וזכותי להגיב.
היו"ר יורי שטרן:
לא, אתה כבר דברת.
אהוד יתום:
להקל על כל הציבור המכובד שהגיע לדיון החשוב הזה אני רוצה לומר משפט קצר. ההצעות של חבר הכנסת דורון אינן ראויות לתגובה.
היו"ר יורי שטרן:
תודה. היועצת המשפטית, בבקשה.
מירי פרנקל שור:
אני רוצה להתייחס לדבריו של חבר הכנסת דורון, שאמר שאין זה הליך חקיקה ראוי, וגם לדבריו של חבר הכנסת אזולאי, שאמר שאין זה מן הראוי להעביר חוקים בצורה חפוזה, ומבלי לאפשר לגורמים לדבר. זו לא פעם ראשונה שחקיקה נעשית באופן מהיר. החקיקה הזאת לא נעשתה באופן חפוז. נכון שההליכים התנהלו בצורה מהירה בוועדה וגם במליאה, אבל ניתנה לכל הגורמים אפשרות להתבטא. כל הגורמים הוזמנו, כל הטענות נשמעו - - -
היו"ר יורי שטרן:
ולפני כן היה דיון רק על המצב במועצת קרית אונו.
מירי פרנקל שור:
כן, אבל אנחנו מדברים על הליך חקיקה ראוי, במיוחד לאור פסק הדין של בית המשפט העליון, שדיבר על חקיקה ראויה בכנסת. גם לדבריך, חבר הכנסת דורון, הדבר נעשה בשקיפות, כל הגורמים הוזמנו ואני חושבת שבהליך החקיקה הזה החקיקה ראויה, ואין שום פגם בהליך החקיקה שנעשה כאן, היורד לשורשו של עניין. כך, שלטענתך, אני חושבת שהצעת החוק הזו נדונה בהליך הראוי, בין אם נעשתה באופן מהיר ובין אם היא לא נעשתה באופן מהיר. כל העניינים האחרים הם פרוצדורליים - האם הצעת החוק הזו הייתה צריכה לבוא בסדר הוועדות - אבל אין בכל ההליך הזה שום פגם היורד לשורשו של עניין.
חמי דורון:
יש לנו חילוקי דעות בעניין, מותר שיהיו.
דוד אזולאי:
לגבי הצעת החוק הזאת אין לי טענה. אני אומר שבאופן כללי אני נגד חקיקה חפוזה, למרות שהפרוצדורה הרגילה הייתה פה. היה פטור מחובת הנחה, זה הגיע לוועדת שרים, הכל התקיים.
היו"ר יורי שטרן:
אי אפשר לעשות דבר כזה עם חקיקה מורכבת.
דוד אזולאי:
אמרתי שבמקרה הזה יש סיבה לחיפזון.
היו"ר יורי שטרן:
אני משווה את זה למה שעשינו עם העירייה הדרוזית. היה מצב חירום, ולמרות הפגרה עשינו את כל המאמצים. החקיקה הייתה יותר מסובכת, וישבנו עליה יותר זמן.
דוד אזולאי:
אם לא הובנתי נכון, אני חוזר ואומר שלא התכוונתי לחוק הזה.
היו"ר יורי שטרן:
בסדר. אני מתנצל, אני מבקש לסיים את תפקידי כיושב ראש הישיבה הזאת, כי יש לי יום עיון אני פותח. חבר הכנסת אזולאי, אני מבקש ממך לנהל את הישיבה במקומי.
היו"ר דוד אזולאי:
בואו נעמיד את הסעיף הראשון להצבעה.
חמי דורון:
לפני זה, יש לי הערות לסעיף 1. כאשר יצרו את המצב בו הגבילו את הזמנים, ונתנו מספיק זמן – זה לא מצב שנתנו שבוע או כמה ימים – יצרו סד מסוים שבו ראש רשות אמור לעמוד. ברגע שאנחנו מבטלים את התקופה הזאת אנחנו מעקרים את החוק, את רוחו, ואת מה שעמד בבסיס החוק, ולכן זה כבר לא רלוונטי מה יהיה כתוב שם. מצביעים בעצם על הביטול של החוק, של רוח החוק.
היו"ר דוד אזולאי:
תודה, אני מעמיד להצבעה את סעיף 1 בחוק.
מירי פרנקל שור:
יש הערה לממשלה.
יהודה זמרת:
יש את ההערה הקודמת שלנו, שאנחנו מבקשים שזה יהיה כתיקון לחוק המקורי, במיוחד מועד תיקון החוק המקורי הוא חוק ההסדרים.  נקודה נוספת, סעיף (ב1)(2) מדבר על מהלך שלושת החודשים או ששת החודשים האמורים. אם כבר עושים תיקון, על מנת להסיר ספק, צריך להגיד שבשנת הכספים 2004 יימחקו המילים: "שלושת החודשים" מסעיף קטן (2).  את הניסוח תעשה אחר כך היועצת המשפטית.
אביטל שטרנברג:
בדיוק בשביל זה צריך היה להשאיר את שם החוק המקורי.
מירי פרנקל שור:
גם אם היה "חוק המדיניות הכלכלית", זה היה צריך להיות.
יהודה זמרת:
אמרנו את זה גם בקריאה הראשונה.
מירי פרנקל שור:
היה צריך בכל מקרה להתייחס לפסקה 2. סעיף 206 הוא תמונת ראי לסעיף 74 בחוק המדיניות הכלכלית. זה לא משנה אם התיקון היה לחוק המדיניות הכלכלית או לפקודת העיריות. צודק עורך דין זמרת, שצריך גם התייחסות לפסקה 2, זה לא קשור לאן זה הולך.
היו"ר דוד אזולאי:
אני מעמיד את סעיף 1 לחוק להצבעה. מי בעד? מי נגד?
הצבעה
בעד – 5
נגד – 2
אושר
היו"ר דוד אזולאי:
תודה, אושר. הסתייגויות.
חמי דורון:
במקום המילים "שלושה חודשים" יבוא: "שלוש שנים".
היו"ר דוד אזולאי:
מי בעד ההסתייגות? מי נגד?
הצבעה
בעד – 2
נגד – 6
לא אושר
היו"ר דוד אזולאי:
תודה, לא עבר.
אהוד יתום:
זו בדיחה.
חמי דורון:
בדיוק, החוק הזה כל כך מגוחך שזו פשוט פארסה, ולכן צריך להגשים את הפארסה.
היו"ר דוד אזולאי:
אני מבקש להפסיק את הויכוחים. המשך בבקשה.
חמי דורון:
לחילופין בסעיף 1, במקום המילים "שישה חודשים" יבוא: "20 שנה".
היו"ר דוד אזולאי:
מי בעד ההסתייגות של חבר הכנסת דורון? מי נגד?
הצבעה
בעד – 2
נגד – 6
לא אושר
היו"ר דוד אזולאי:
תודה, ההסתייגות לא עוברת.
אביטל שטרנברג:
ייכלל התיקון בסעיף קטן (2), בעניין ההארכה. זה יהיה סעיף נפרד?
מירי פרנקל שור:
אתייעץ.
אביטל שטרנברג:
זה חייב לעמוד כאן להצבעה.
מירי פרנקל שור:
זה נכנס בהערה של עורך דין זמרת, וזה התקבל.
היו"ר דוד אזולאי:
תודה. אני מעמיד את סעיף 2 לחוק להצבעה. מי בעד סעיף 2, ככתבו בהצעת החוק? מי נגד?
הצבעה
בעד – 6
נגד – 2
אושר
היו"ר דוד אזולאי:
תודה, אושר. בבקשה, הסתייגויות.
חמי דורון:
הסעיף הזה מדבר על חקיקה רטרואקטיבית, ואם הכנסת לחוקק חקיקה רטרואקטיבית אני מציע שתי הסתייגויות כדלהלן. במקום המילים "ביום ז' בטבת התשס"ד (1 בינואר 2004)" יבוא: "יום כ"ד בטבת התרפ"ד (1 בינואר 1924)".
היו"ר דוד אזולאי:
צריך לבדוק את התאריכים תואמים.
חמי דורון:
בדוק.
היו"ר דוד אזולאי:
נצביע, כפוף לבדיקה. מי בעד ההסתייגות? מי נגד?
הצבעה
בעד – 2
נגד – 6
לא אושר
היו"ר דוד אזולאי:
תודה, לא אושר.
חמי דורון:
לחילופין, במקום המילים "ז' בטבת התשס"ד (1 בינואר 2004)" יבוא: "ביום כ"א בטבת התשס"ה (1 בינואר 2005)".
היו"ר דוד אזולאי:
מי בעד ההסתייגות? מי נגד?
הצבעה
בעד – 2
נגד – 6
לא אושר
היו"ר דוד אזולאי:
ההסתייגות לא עוברת, תודה. יש לך עוד הסתייגויות?
חמי דורון:
לא, סיימתי את ההסתייגויות שלי.
היו"ר דוד אזולאי:
אני מבקש להצביע על החוק כולו, כפי שהוא מופיע בדף הכחול. זה בכפוף לבדיקה של היועצים המשפטיים בעניין שם החוק וההערות לפסקה 2, של עורך הדין זמרת. אני מציע שהיועצת המשפטית תסכם הכל.
מירי פרנקל שור:
בפסקה 2 של סעיף 206 נעשה תיקון לוודא שניתנת לשר הפנים סמכות להאריך את המועד בשלושה חודשים. היו לכם הערות נוספות?
יהודה זמרת:
המיקום, אם זה תיקון פקודת העיריות או תיקון החוק המקורי.
מירי פרנקל שור:
בסדר.
היו"ר דוד אזולאי:
תודה רבה, אני מעמיד את החוק להצבעה. מי בעד הצעת החוק לתיקון פקודת העיריות (מס' 95), התשס"ה-2004? מי נגד?
הצבעה
בעד – 6
נגד – 2
אושר
היו"ר דוד אזולאי:
תודה רבה, אנחנו מעבירים את החוק לקריאה שניה ושלישית. הישיבה נעולה.
הישיבה ננעלה בשעה 9:50.
