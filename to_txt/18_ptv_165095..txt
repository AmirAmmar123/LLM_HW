הכנסת השמונה-עשרה						נוסח לא מתוקן
מושב שלישי
פרוטוקול מס' 386
מישיבת ועדת הכלכלה
מיום שני, י"ג בטבת תשע"א (20 בדצמבר 2010), שעה: 15:30
סדר היום: 		בחירת יושב-ראש הוועדה, בהתאם לסעיף 97יב(א) לתקנון הכנסת
נכחו:
חברי כנסת:
אופיר אקוניס – יושב-ראש ועדת הכלכלה היוצא
כרמל שאמה – יושב-ראש ועדת הכלכלה הנכנס
רוברט טיבייב
רוברט אילטוב
חמד עמאר
עמיר פרץ
אמנון כהן
מנחם אליעזר מוזס
דני דנון
נחמן שי
מוזמנים:
יושב-ראש הכנסת ראובן ריבלין
יושב-ראש ועדת הכנסת יריב לוין
שר האוצר יובל שטייניץ
שר התחבורה ישראל כץ
השר להגנת הסביבה גלעד ארדן
שר התקשורת משה כחלון
השר לשירותים חשאיים דן מרידור
השר לעניינים אסטרטגים ומשנה לראש הממשלה משה יעלון
השר בנימין בגין
השר יוסי פלד
שר החינוך גדעון סער
סגנית השר במשרד ראש הממשלה חברת הכנסת גילה גמליאל
חבר הכנסת זאב אלקין
חבר הכנסת טלב אלסאנע
חבר הכנסת אריה ביבי
חבר הכנסת זאב בילסקי
חבר הכנסת דני דנון
חברת הכנסת ציפי חוטובלי
חברת הכנסת אורלי לוי אבקסיס
חבר הכנסת ניצן הורוביץ
חבר הכנסת יואל חסון
חבר הכנסת אחמד טיבי
חברת הכנסת אנסטסיה מיכאלי
חבר הכנסת אלכס מילר
חבר הכנסת יוחנן פלסנר
חברת הכנסת מירי רגב
מזכירת הכנסת ירדנה מלר הורוביץ
אתי בן-יוסף – מנהלת ועדת הכנסת
ליאור רותם – דובר ועדת הכלכלה
בני משפחת יושב-ראש ועדת הכלכלה הנכנס חבר הכנסת כרמל שאמה
מנהלת הוועדה:			לאה ורון
ייעוץ משפטי:			אתי בנדלר
ניר ימין
איתי עצמון
אלקנה אפרתי
רן סלבצקי - מתמחה
קצרנית פרלמנטארית:		אושרה עצידה
בחירת יושב-ראש הוועדה, בהתאם לסעיף 97יב(א) לתקנון הכנסת
היו"ר אופיר אקוניס:
שלום לכם, צהריים טובים. אני מתכבד לפתוח את ישיבת ועדת הכלכלה כשעל סדר יומה בחירת יושב-ראש הוועדה בהתאם לסעיף 97יב לתקנון הכנסת.
אני לא יכול להצביע בעד הדחתי, ובעד המינוי שלך, אדוני, ליושב-ראש ועדת הכלכלה. אגב, לא התבקשתי להתפטר.
יו"ר הכנסת ראובן ריבלין:
אני מציע לך להתפטר, ואז הכול יהיה הרבה יותר פשוט.
אחמד טיבי:
אדוני, הצעה לסדר.
שר החינוך גדעון סער:
אני יכול להגיד שמעולם לא היה כזה סיקור תקשורתי לחילופי יושבי ראש בוועדה כלשהי בכנסת.
היו"ר אופיר אקוניס
זה נכון, זכינו.
חבר הכנסת טיבי, מזמן לא ראינו אותך כאן. הצעה לסדר הדיון, בבקשה חבר הכנסת טיבי.
אחמד טיבי:
אדוני, אני עשיתי בדיקה דרך ה-מ.מ.מ. 50% מהאנשים פה, נמצאים כי הם שמחים שכרמל שאמה נמצא, ו-50% גם שמחים כי אתה עוזב. אני נמנה עם שתי הקבוצות.
היו"ר אופיר אקוניס.
אני מאוד שמח שאתה נהנה. אני מציע לך להרבות בעימותים עם חבר הכנסת טיבי.
כרמל שאמה:
העימות הכי מפורסם היה לי איתו.
אחמד טיבי:
הוא הוריד אותי כבר מהדוכן.
היו"ר אופיר אקוניס:
חבר הכנסת טיבי, אני מודה לך.
כאמור, אנחנו מקיימים את הישיבה הזאת כדי לקבל בברכה את חבר הכנסת כרמל שאמה שבעצם מונה לפני למעלה משעתיים על-ידי ועדת הכנסת ליושב-ראש ועדת הכלכלה.
שר החינוך גדעון סער:
ועדת הכנסת רק ממליצה.
היו"ר אופיר אקוניס:
נכון. מייד החברים הקבועים יצביעו.
אני אנצל את הדקות האחרונות שלי בתפקיד לסיכום קצר, אנחנו לא נרבה בדיבורים. אדוני היושב ראש, אני נכנסתי לתפקיד הזה ב-4 במאי 2009, ואתה היית פה, וגם חבר הכנסת שאמה והחברים הקבועים היו פה. זהו חודש חשוב לחלק מהנוכחים פה. לי זהו ודאי חודש חשוב גם מבחינה פוליטית, ובמקרה יש לי גם יום הולדת בחודש הזה. אני הבטחתי בתחילת הישיבה לנסות לקיים את דיוני הוועדה הזאת ואת הפעילות שלה ברוחו של ראש הממשלה לשעבר מנחם בגין שדיבר על כלכלה חופשית עם רגישות חברתית.
אני מאוד מקווה – וזה  יגידו אחרים, אני ודאי לא אעיד על עצמי – שעמדתי במשימה. רק לפני זמן קצר נכנסו לתוקפן תקנות החזר כספי. עשינו ביחד עם שר התקשורת מהפיכות אדירות שלא נראו כדוגמתן עשור, אדוני השר. בתחום הסלולר הכנסנו מפעילים וירטואליים. בתחום התחבורה עם שר התחבורה עשינו כאן מהפיכות אדירות. היום התקיימה מהפיכה עם השר להגנת הסביבה.
זו הזדמנות טובה קודם כל להודות. אבל, לפני שאני אודה לשרים, אני רוצה, ברשותך, לעשות דבר אחר. אני רוצה להתחיל דווקא בתודה לעוזרים שלי. בדרך כלל משאירים אותם לסוף. גם במליאה כשאתה תביא הצעות חוק שלך או של הוועדה, בסוף מודים לעוזרים. ברשותכם אני רוצה באמת להודות לעוזרים הנוכחיים שלי, לעומר שכטר ושי חייק, וגם לקודמיהם שכבר אינם בתפקיד, לאלעד מרון ונגה רפפורט. כמובן להודות לחברי הוועדה. בראש ובראשונה, למי שחלק איתי פה את השעות הרבות בחדר הזה. וכן, לממלאי המקום, לכל השרים שאני מקווה - אני מאוד מקווה, אני רוצה לקוות שכך – שזכו לשיתוף פעולה שלי כיושב-ראש הוועדה ושל חברי הוועדה. אני מדבר על השרים שאנחנו מפקחים עליהם, לא על השרים האחרים שנמצאים פה, והם לא בפיקוח שלנו.  אני הולך לפי הסדר: שר התחבורה, השר להגנת הסביבה, שר התקשורת. אני לא רואה פה שרים אחרים שאנחנו מפקחים עליהם. נמצאים כאן שרים אחרים שאנחנו לא מפקחים עליהם. נמצאים כאן שר החינוך והמשנים, השר יעלון, השר מרידור, השר בגין. איפה שר האוצר?
כמובן  תודה ממש גדולה מאוד, ואני בטוח שאתה תיעזר, אדוני היושב ראש, בשירותים של הצוות הנפלא, הייתי אומר המסור, המנוסה, הפעלתן, האנרגטי. גברתי מנהלת הוועדה, מדברים עלייך. את לא יכולה ללכת כי אני מודה לך עכשיו. אם כן, תודה ממש גדולה למנהלת הוועדה לאה ורון, ולצוות שלה.
לאה ורון:
רגע, כיסא לשר האוצר.
היו"ר אופיר אקוניס:
אדוני שר האוצר, הזכרתי כאן כמה דברים שעשינו, ובכוונה לא רציתי להזכיר דברים שלא עשינו כי חלק מהם הם דברים שלא עשינו בניגוד לעצתך אז לא רציתי לערבב את השמחה הזאת בשמחה אחרת. אבל, כיוון שהודאתי לכל השרים שנמצאים פה שאנחנו מפקחים עליהם, אז אני מודה גם לך, אדוני שר האוצר, ולאנשי משרדך על שיתוף הפעולה בשנה וחצי האחרונות.
אני הייתי בדיוק בתודות לצוות של ועדת הכלכלה שהוא מסור, אנרגטי וחכם ומסייע.  בראש ובראשונה, ללאה ורון מנהלת הוועדה שרבים כבר עברו דרכה, ואני מניח שגם עוד יעברו. יש לה באמת את כל הכלים לסייע לך להצליח, וזה יסייע. כמובן לצוות שלה: לעידית, לדקלה ולמרב. וליועצת המשפטית אתי בנדלר שאני מוכרח לומר לכם שהיא אישה משכמה ומעלה גם ברמה המקצועית, וגם ברמה האישית. אתי, באמת תודה רבה על כל העזרה. גם היא משנה.
(מחיאות כפיים)
אתי, אני רוצה להודות לך ולאנשייך. לניר ולאיתי, אני לא רואה אותם פה בין כל האנשים. כמו כן, לדובר הוועדה שנכנס זה מקרוב. ודאי תשתמש בשירותיו, אדוני היושב ראש.
שכחתי גם את היועץ המקצועי שלי, את רן שטרית, שכבר לא איתנו. ואפילו לסדרנים שסייעו לנו בישיבות סוערות, והיו ישיבות סוערות וארוכות.
בהזדמנות זו אני רוצה לבקש סליחה ממי שפגעתי בו במהלך הזמן הזה – אם היו כאלה. ברור שהיו כאלה, וזה מתוקף העבודה, מתוקף האנרגיה שהעבודה בוועדה הזאת מייצרת, ואתה תראה. אתה מכיר את הפעילות בוועדה הזאת.
עמיר פרץ:
תודה לחברי הוועדה.
היו"ר אופיר אקוניס
הודיתי, אתה לא היית. הודיתי לחברי הוועדה הראשונים אחרי צוות העוזרים שלי.
אדוני היושב-ראש, אני רוצה לאחל לך בהצלחה. אני חושב שהצלחתך היא הצלחתה של הכלכלה הישראלית, של הצרכנות הישראלית, של האזרח הישראלי. בתוך הצוללת שאנחנו יושבים בה, ולפעמים בתוך הוויכוח, לא זוכרים שבחוץ יושבים שבעה מיליון אזרחים שאנחנו משפעים עליהם בכל החלטה.
חבר הכנסת שאמה, אני באמת מאחל לך מכל לב הצלחה בתפקיד. אני בטוח שתנהל את הישיבה הזו כפי שקודמיך – אני לא רציתי להגיד כדי שלא יתנפלו עליי, המוצלחים. אני באמת מאחל לך בהצלחה.
(מחיאות כפיים)
היו"ר אופיר אקוניס:
הצלחתך היא הצלחת המדינה כולה.
אני מבקש מיושב-ראש ועדת הכנסת להמליץ את המלצתו ולעבור להצבעה.
יו"ר ועדת הכנסת יריב לוין:
תודה רבה, אדוני היושב-ראש. אני רוצה כמובן להודות לך בשם ועדת הכנסת, ואני חושב בשם הבית כולו, על העבודה הנאמנה והחשובה שעשית בוועדה המאוד מורכבת הזאת, ולאחל הצלחה גדולה לחבר הכנסת כרמל שאמה שאני בטוח שיוביל את הוועדה הזו לעידן שייזכר גם זמן ארוך אחרי תום כהונת הכנסת השמונה-עשרה.
אני מבקש להביא בפניכם את המלצת ועדת הכנסת: בהתאם להוראות סעיף 97יב(א) לתקנון הכנסת, ועדת הכנסת החליטה בישיבתה היום להמליץ בפני ועדת הכלכלה לבחור בחבר הכנסת כרמל שאמה לכהן כיושב-ראש הוועדה. אבקש אותך, אדוני היושב-ראש, להעמיד את ההמלצה הזו להצבעה ולאישור. תודה.
היו"ר אופיר אקוניס:
מי בעד? השר בגין מצביע. השר בגין, אני מצטער, אדוני, אתה לא יכול להצביע. אני לא אשאל מי נגד ומי נמנע, כי אני מניח ובטוח שאין כאלה.
עמיר פרץ:
אתה חייב לשאול.
היו"ר יריב לוין:
האם אני חייב?
קריאות:
חייב, חייב.
היו"ר אופיר אקוניס:
אוקיי. מי נגד? אין. מי נמנע? אין נמנעים. בבקשה.
ה צ ב ע ה
בעד – רוב
נגד – אין
נמנעים - אין
המלצת ועדת הכנסת בהתאם להוראות סעיף 97יב(א) לתקנון הכנסת לבחירות יושב-ראש
ועדת הכלכלה נתקבלה.
(מחיאות כפיים)
היו"ר כרמל שאמה:
קודם כל, אני רוצה באמת להודות לכל אחד ואחת מכם שהגיע לכבד את טקס החילופין, ובראשם אדוני יושב-ראש הכנסת, השרים, חברי הכנסת, קואליציה, אופוזיציה, חברי ועדה מכובדים, חברים, משפחה.
קריאה:
יריבים.
קריאה:
בליכוד אין יריבים.
היו"ר כרמל שאמה:
חברים, אתם לא יכולים להגיד שקיבלתי את התפקיד הזה בקלות, אז תנו לי לדבר בקלות.
מבחינתי, בוועדה הזו אין חברי קואליציה ואופוזיציה עד שמישהו יזכיר לי אחרת. ולכן, מבחינתי, העניינים שיידונו פה על השולחן הם רק כלכלת ישראל. אפשר לשכנע פה במילים כמו קידום תחרות, הסרת חסמים, מאבק בריכוזיות, ובתופעות שעוצרות את כלכלת ישראל, וההיפך. מבחינתי, המהפכות שמובילים השרים שקשורים למשרדים שהוועדה מפקחת עליהם, ובראשם שר התחבורה שפורס באמת את העורקים של המדינה הזו, וזה באמת יעד אסטרטגי שכל פינה בארץ הזו יהיה קל להגיע אליה, בזול ומהר. זה אומר שכך אנחנו באמת נצליח ליישב ולפתח את המדינה. ולצידו שר התקשורת שמוביל רפורמת ענק לא רק ברמה הצרכנית, גם ברמה התשתית, הוספת מפעילים, אינטרנט מהיר שיוכל להגיע גם לילדים בירוחם וגם באופקים. מכאן זה משליך הלאה. זה יכול להשליך גם על החינוך בישראל. ברגע שלילד יש גישה לאינטרנט מהיר בעלות נמוכה, יש לו גישה כמעט לכל המידע שקיים היום בעולם בפעולה פשוטה מאוד.
ולכן, מבחינתי, הוועדה תיתן כתף לכל פעולה כזו, ולכל יוזמה כזו שמגיעה מהממשלה ומחקיקה פרטית. רק היום סיימנו מהלך באמת קשה וארוך שהוביל השר להגנת הסביבה השר גלעד ארדן. זו מהפיכה ברמת הטיפול בפסולת. מדינת ישראל עד היום, עד לחקיקת החוק, השתייכה לעולם השלישי בטיפול בפסולת. התייחסנו לזה כזבל, ואי אפשר להמשיך ולהתייחס לזבל כזבל. צריך לדעת לטפל בו, כי אחרת יש לזה מחיר בטווח הארוך.
ברור לכולם מה הם הנושאים הקרובים לליבי. נושא המאבק על העלאת תמלוגי הגז – אני רואה בזה נושא שהוא בסדר עדיפות עליון. כמו כן, יוקר מחירי הדיור שהוועדה הזאת גם אחראית עליו. אני באופן אישי מוביל פה מאבק יחד עם עוד חברים לתיקון העוול והעיוות שנגרם בתחילת השנה לרוכבי הדו-גלגלי בהעלאת ביטוח החובה. וכן, השלמת הרפורמה בתקשורת שהוביל חברי חברי הכנסת אקוניס, היושב-ראש לשעבר, שלמעט נושא אחד שהתקשורת הבליטה, ונתנה לזה תשומת לב מרבית, את שאר הדברים ראינו עין בעין. כלומר, 95% מהדברים או 99% מהדברים בפעילות של כמעט שנה וחצי, פעלנו פה בשיתוף פעולה מלא, תוך באמת מחשבה אך ורק על כלכלת ישראל.
אני רוצה להודות כמובן לצוות העוזרים שלי שכמובן דאגו להפיק את החילופין האלה ברמה הזו, ועבדו קשה. גם אני מתכוון לעבוד קשה. אני יודע שיש פה צוות נפלא. אומנם מתחלפים פה יושבי ראש, אבל מי שמכיר את התנהלות הוועדה יודע מה שקובע זה לאה והגברת בנדלר. אני מתכוון לעבוד מאוד קשה. מבחינתי האישית, עד כמה שזה יהיה תלוי גם בחברים ובצוות המקצועי, הוועדה יכולה גם לעבוד בימי ראשון וחמישי. ראיתי את סדר היום שמחכה לנו בצנרת והוא עמוס לעייפה.
הרבה שאלו – ראש הממשלה בירך גם את אופיר, וגם אותי בישיבת הסיעה. נבצר ממנו להשתתף בישיבה.
אני באמת מודה לכולם. תודה רבה על שהגעתם, ועל הכבוד הרב שאתם רוכשים לוועדה הזו. מכאן רשות הדיבור אליכם.
יו"ר הכנסת ראובן ריבלין:
תודה רבה ליושב-ראש ועדת הכלכלה. אני רוצה לברך לך שבראש ובראשונה ולפני שאפתח במכובדים, אתה צריך להודות לאבא ולאימא שנמצאים פה. עוד מעט אבא שלך יבוא לשבת במקומי כי אני צריך לפתוח את הישיבה בשעה ארבע.
רבותי היושב-ראש היוצא, והיושב-ראש הנכנס, אתה נכנסת לתפקיד שבו אחז חברך אופיר אקוניס. אני מוכרח לומר לך שאחת הוועדות היותר חשובות בכנסת היום היא ועדת הכלכלה בגלל המיקוד שהיא ממרכזת בגלל כל הכוחות שפועלים במשק שהם כוחות רבי השפעה ורבי עוצמה. פעמים רבות במקבילית הכוחות הזו כל אחד רוצה למשוך לכיוונו. יושב ראש הוועדה גם צריך לנהל את המאבק, וגם צריך בשום שכל ודעת לבוא ולהבחין שלכל כוח מותר להגיד את דברו. אבל, לשום כוח אין יתרון על כוח אחר, ושחובתנו היא קודם כל לציבור, ולאו דווקא לאנשים הפוקדים בצורה באמת מעוררת התפעלות, לא כחברי כנסת, את המושבים הסובבים את הוועדה הזו, ושהם מבקשים להשפיע על חברי הכנסת כל עוד הם משפיעים עליהם בדרך שבו הם מבקשים לתת להם מידע על מנת שיגיעו בשום שכל ודעת לתוצאה הטובה ביותר. פעמים הם חושבים שצריך אולי ללטף את חברי הכנסת, או חלילה להכות אותם. אני בטוח שתחת שרביטך העניינים יתנהלו כאשר ידע כל אדם בישראל שהוועדה פועלת למען הציבור כאשר היא חפה מכל שיקול זר.
אני רוצה לומר לכם שהוועדה הזאת הוציאה מתחת ידיה, או מי שישב כאן על כסא היושב-ראש, לא ארך הזמן עד אשר הוא היה לשר. אני רוצה לומר לכם שבקדנציה הקודמת גם היתה רוטציה בליכוד בכל מה שקשור ליושבי-ראש ועדת הכלכלה. אבל, ראש הממשלה לא יכול היה לעשות ביניהם רוטציה כאשר הוא בא להרכיב את חברי הממשלה, ולכן שניהם שרים. השר כחלון והשר ארדן - שניהם שרים. כל מה שרציתי לומר לכם זה שיש דרך שהיא הותוותה בעבר, ואם תחזיקו בה אז בהחלט העתיד הוא לפניכם.
אני מאחל לכם באמת הצלחה. לך, אופיר, אני מוכרח לציין שמספר פעמים צלצלתי אליך על יכולותיך, על עמידתך, ועל הדרך שבה ניהלת והבאת באמת להחלטות חשובות ביותר. חבר הכנסת שאמה, אתה רב כישרונות, ואני בטוח שגם אתה תוכל עוד כהנה וכהנה להוסיף על הדרך שהוביל אותה אופיר אקוניס.
היו ברוכים. אני מקווה רק שכולנו נפעל לתפארת עם ישראל.
אני מודה למזכירת הכנסת שהלכה כבר לנהל את ישיבת הכנסת, ואשר לא הזכרתי אותה בראשית דבריי. אדוני סגן ראש הממשלה, רבותי השרים, חברותי סגניות השר, וחברותי חברות הכנסת, וחברי אחי חברי הכנסת, ואחמד טיבי - אני לא נוהג לקפח. טלב, לא כל אחד זה אחמד. כל טוב.
היו"ר כרמל שאמה:
תודה רבה לכבוד יושב ראש הכנסת.
יו"ר הכנסת ראובן ריבלין:
אבא, בוא שב. עבדת קשה על הבן הזה, בוא.
היו"ר כרמל שאמה:
הוועדה הזו אחראית על כלכלת ישראל. מי שלא יודע, היום כלכלת ישראל נחשבת בכלכלה הגלובאלית כפלא בנתונים שהיא מציגה. מי שמנווט היום, ומי שאחראי על קבלת ההחלטות ועל ההובלה שלה זה שר האוצר יובל שטייניץ שנמצא איתנו כאן. בהזדמנות זו אני רוצה לחזק אותך. מתנהל כנגדך היום, בימים אלה, מסע השמצה, עלילת דם שמנסים לשסות בך - אנשים שלא מבינים באמת מה קורה, ומה אתה מוביל, ומה אתה עושה. אתה עושה היסטוריה בכל מה שקשור לתמלוגי הגז. אני רוצה לחזק אותך. הוועדה בראשותי, ככל שזה תלוי בי, תעמוד לימינך, ותחזק אותך ככל האפשר. אנשים עוד לא מבינים את המשמעות של מה שאתה אמור להשיג לא רק לדור הזה, אלא לדורי דורות. מדובר בקפיצת קומות, לא בקפיצת מדרגה, למדינת ישראל ולכלכלה הישראלית. אני מברך אותך. רשות הדיבור עוברת אליך, בבקשה.
שר האוצר יובל שטייניץ:
תודה רבה. על זה נאמר שבאתי לברך, ויצאתי מבורך גם. אז אני מאוד מודה לך, אדוני היושב ראש.
אני רוצה להגיד לכם, נער הייתי וגם זקנתי ולא ראיתי חילופי ועדה כאלה. כיהנתי בעצמי כיו"ר ועדת החוץ והביטחון שלוש שנים וחצי, והיא נחשבת לוועדה חשובה, והיה טקס חילופין מאוד מרשים - - -
רוברט אילטוב:
מסתבר שהיא פחות חשובה מוועדת הכלכלה.
שר האוצר יובל שטייניץ:
בדיוק. אבל, לא היה כזה המון וכזה הדר בטקס החילופין.
חברים, שרים, חברי כנסת, חברי הוועדה, והיושב-ראש היוצא, והיושב-ראש הנכנס, מדובר בשני אנשים צעירים ומוכשרים שקיבלו על עצמם משימה לא פשוטה לנהל את אחת הוועדות הכי חשובות, הכי מורכבות מבחינת הנושאים שהיא עוסקת בהם בכנסת. אופיר עשה את זה בצורה מצוינת. פה ושם גם היו חילוקי דעות קלים – לא נסתיר את זה. זה קורה במשפחות הכי טובות. אבל, בצד חילוקי הדעות הקלים בסך הכול הרגשתי כשר אוצר שיש לי פה אוזן קשובה בוועדה, ושלפני כל הלחצים שכלכלת ישראל ואזרחי מדינת ישראל הם בראש מעיני הוועדה. אופיר, אני מודה לך על הדרך שבה ניווטת את הוועדה הזאת במשך שנה וחצי.
לכרמל ולכל משפחת שאמה אני רוצה לומר ברגע חגיגי זה - באמת היו לך קצת חבלי וצירי לידה עד שקיבלת את התפקיד. אנחנו עוקבים אחריך בכנסת, ואתה בחור חכם, וכשאתה לוקח נושא אתה משתדל גם להעמיק בו. אין לי ספק שאתה תצליח בתפקיד. אני רוצה לאחל לך ולאופיר ולשאר חברי הוועדה באמת דבר אחד – קבוצות הלחץ מכל הסוגים, זה לא רק מה שמכונה טייקונים, והלוביסטים מכל הסוגים שפועלים כלפי כל ועדות כנסת, מדרך הטבע מעניינות אותם שתי ועדות במיוחד: ועדת כספים וועדת כלכלה. המשימה היא לא פשוטה, ואני משוכנע שהוועדה הזו תעמוד בה בהצלחה. אני גם זוכר דיונים בוועדת הכלכלה בעבר - לא בכנסת הזאת, אבל לפני חמש ושבע שנים - שלמרות שלא הייתי חבר השתתפתי בהם  שראינו את הוועדה הזאת מתקפלת תחת הלחצים, וטובת המדינה וטובת אזרחי המדינה פינו מקום לטובת הלחצים וקבוצות האינטרסים. אני חושב שככלל זה לא המצב בכנסת הזו, ואני משוכנע, כרמל, שתחת הנהגתך זה לא יהיה המצב גם בעתיד. המשימה של ניהול ועדת הכלכלה היא מורכבת. המון נושאים מורכבים ומעניינים וחשובים מגיעים לכאן. אין לי ספק שתנווט את זה לטובת המדינה, ולטובת אזרחיה.
אני רוצה להודות לשניכם. אני חושב שהכנסת יכולה להתגאות בשני צעירים מוכשרים. אחד ניווט, ואחד מנווט מהרגע הזה והלאה את ועדת הכלכלה של הכנסת. כן ירבו. תודה רבה לכם על הברכות.
היו"ר כרמל שאמה:
תודה רבה, אדוני שר האוצר. אני יכול להבטיח לך רק דבר אחד – שהפחד היחידי שאני רואה מהכסא הזה כשאני מסתכל קדימה זה הפחד לא לקבל החלטה שהיא רעה לכלכלת ישראל, או לא לגרום למישהו נזק שלא לצורך. אנחנו כבר למדנו את כל הלחצים האחרים, ואנחנו נדע להתמודד איתם. מבחינתי, כאשר אדם עובר ללחצים זה אומר שאין לו טיעון אחר צודק וענייני, ואז זה רק נותן לי יותר ביטחון שהכיוון שאני הולך בו הוא נכון. תודה על החיזוקים, ואני מחזק אותך בחזרה.
האם יש עוד מישהו שמבקש זכות דיבור? חבר הכנסת בילסקי, בבקשה
זאב בילסקי:
אני רוצה לאחל לך הרבה הצלחה. תן גז.
היו"ר כרמל שאמה:
חבר הכנסת פרץ, בבקשה.
עמיר פרץ:
אומנם במרוץ השליחים הזה העברת המקל היתה עם הרבה מאמצים. אבל, בסופו של דבר, הנה שניכם מתייצבים כאן. ללא כל קשר לכך שאתם ממפלגה אחרת, אני בהחלט חושב שתרומתכם לאיכות הכנסת, ולעבודה גם בתוך הוועדה וגם מחוץ לוועדה, היא תרומה חשובה. הוויכוחים בינינו על תפיסות עולם ועל דרך יימשכו. אבל, בהחלט ראוי לשבח אתכם בכל דרך.
אני באמת מופתע מכמות האנשים. כשנכנסתי אמרתי לעצמי שאם כל כך הרבה אנשים נתכנסו לטקס ההחלפה, כנראה מישהו מריח בחירות. כשרואים את כל הנוכחים כאן אז באמת יש הערכה גדולה גם לאופיר וגם אליך. אני מאחל לך ולמשפחתך שתיהנו מכך, כי הוא הולך להיות יותר עסוק, ופחות פנוי גם לקבוצה הקטנה שלו וגם לקבוצה הרחבה יותר. אבל, זה חשוב למדינת ישראל. מאיתנו תקבל יחס אובייקטיבי, ואתה תדאג שגם אחרים יקבלו אותו הדבר.
היו"ר כרמל שאמה:
הבטחתי את זה.
חברת הכנסת מירי רגב, בבקשה.
מירי רגב:
אופיר, תסלאם על העבודה שעשית.
אופיר אקוניס:
תודה רבה.
מירי רגב:
תמשיך קדימה.
כרמל, אני רוצה לאחל לך מזל טוב להולדת הבת. שמחתי על הדברים שאמרת. בוודאי שבשני נושאים אתה תקבל ממני תמיכה, ואני ארוץ איתך קדימה. זה בכל מה שקשור במחירי הדירות, וכל מה שקשור להוזלת מחירי התחבורה הציבורית שאין ספק שהם מהלך גם חברתי וגם נכון שיידון בוועדה הזאת.
אני מאחלת לך הרבה הרבה בהצלחה, ואיתך לכל אורך הדרך.
היו"ר כרמל שאמה:
מירי, תודה רבה.
חבר הכנסת יוחנן פלסנר, בבקשה.
יוחנן פלסנר:
אדוני היושב-ראש הנכנס, שיהיה המון בהצלחה. לוועדה הזו יש מסורת שהיא הבאפר האחרון, המבצר האחרון שבוחן הצעות מאוד מורכבות ברצינות, בשיקול דעת, מרים את קרנה של הכנסת, ודואג לאינטרסים של הציבור. אנחנו נעזור לך להמשיך לממש את המסורת הזאת. בהצלחה.
היו"ר כרמל שאמה:
תודה רבה.
חברים,  אני באמת מודה לכל אחד ואחד מכם, וכמובן לילדי החמודים שהגיעו גם לחגוג איתי, ליונתן הקטן, להורים, ולכולם. באמת, תודה רבה. זו באמת שעה מרגשת. נחזור לעבודה, ניפגש כאן כבר מחר בבוקר בשעה שמונה וחצי ונדון בחוק הטיס.
תודה רבה, אני נועל את הישיבה.
הישיבה ננעלה בשעה 16:10.
