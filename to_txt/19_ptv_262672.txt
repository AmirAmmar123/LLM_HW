הכנסת התשע-עשרה
נוסח לא מתוקן
מושב שני
<פרוטוקול מס' 98>
מישיבת ועדת החינוך, התרבות והספורט
יום שני, ט"ו בכסלו התשע"ד (18 בנובמבר 2013), שעה 11:00
<סדר היום:>
<אי הכנסת תכנית הסאטירה של "לאטמה" ללוח השידורים של הערוץ הראשון>
נכחו:
<חברי הוועדה:>
עמרם מצנע – היו"ר
משה זלמן פייגלין
איילת שקד
<מוזמנים:>
<מנהל/ת הוועדה:>
יהודית גידלי
<רישום פרלמנטרי:>
רויטל יפרח
<אי הכנסת תכנית הסאטירה של "לאטמה" ללוח השידורים של הערוץ הראשון>
<היו"ר עמרם מצנע:>
אנחנו בדיון להצעה לסדר היום, דיון מהיר, בנושא: אי הכנסת תכנית הסאטירה של "לאטמה" ללוח השידורים של הערוץ הראשון. חברת הכנסת איילת שקד, בבקשה.
<איילת שקד:>
תודה רבה. אדוני יושב הראש, רשות השידור, כידוע, שייכת לציבור כולו. ולכן, מה שאנחנו, כנבחרי ציבור, לא יכולים לבוא בדרישות לערוץ 2 או לערוץ 10, לרשות השידור אנחנו כן. הדרישה שלנו היא בסך הכל הגיונית, שהשידור יהיה מאוזן. הרשות הזאת נתמכת על ידי כספי משלמי המסים, משלמי האגרה. אנחנו דורשים שאם יש מכרזים לתכניות שהן פוליטיות, אז התכניות צריכות להיות מאוזנות. עכשיו יש לזה שני היבטים: במשך השנתיים האחרונות היה איזה שהוא תהליך של התחדשות וכמו שהבנתי, היה רצון באמת להציג שתי תכניות סאטירה חדשות - האחת ימנית והשנייה שמאלנית ועוד תכנית בידור.
מה שקרה בפועל, היתה התקשרות מול התכנית שנטתה שמאלה ולא היתה התקשרות, בסופו של דבר, מול התכנית שנטתה ימינה, וכן היתה התקשרות על תכנית בידור שנקראת "היהודים", שכפי שראינו בפרומואים היא כנראה גם נוטה שמאלה. נוצר מצב מעוות שברשות השידור יש שתי תכניות שנוטות שמאלה ואף לא אחת ימינה.
את הדיון הזה יזמתי כבר מזמן, לפני חודשיים, והבנתי שבשבועיים האחרונים התקבלה החלטה בהנהלת רשות השידור כן להתקשר עם "לאטמה", אבל הבנתי גם שהחלטה כזאת התקבלה כבר בעבר ואיך שהוא מוסמסה. לכן, אני רוצה להבין: א. האם נכון שהתקבלה החלטה ומה התכנית כדי שהיא לא תמוסמס שוב? אני רוצה לדרוש ששום תכנית סאטירה אחת לא תעלה בלי השנייה. זאת אומרת, שאם החלטתם על לוח שידורים של תכנית אחת, שהתכניות יעלו ביחד. זה נושא אחד.
נושא שני זה החלטה שנלקחה במליאת רשות השידור, ממה שאני הבנתי, בחטף, בענין מסמך נקדי. המסמך הזה בעצם זה איזה סוג של קוד אתי של רשות השידור? נכון להגדיר אותו ככה? הבנתי שפרופסור אסא כשר התבקש לעשות עבודה על המסמך הזה ולהכין איזה שהם שינויים, ושמליאת רשות השידור לא חיכתה לתכנית של אסא כשר ובעצם בישיבה שהיתה סוג של מחטף, שלא הודיעו עליה מראש, קיבלה החלטות מאד משמעותיות, בין השאר שלשדרנים תינתן הזכות להביע דעה. עכשיו שתבינו: אני בעד ששדרנים יביעו דעה, שדרנים הם בני אדם, הם אנשים מאד פוליטיים ובסך הכל הם גם אנשים מאד אינטליגנטיים. אני לא רואה בעיה עם זה ששדרנים יביעו דעה אבל אם מחליטים שהשדרנים מביעים דעה, אז ששוב, שזה יהיה מאוזן. שיהיו שדרנים מכל קצות הקשת הפוליטית ולא מקצה אחד. אז מה התכניות בענין ההחלטה הזאת, מה אתם מתכוונים לעשות עם העבודה של פרופסור אסא כשר?
<היו"ר עמרם מצנע:>
כבוד היושב ראש, בבקשה.
<אמיר גילת:>
בוקר טוב. קודם כל, לגבי הנושא הראשון – אני חושב שנצטרך פחות משעה כי אני מסכים לכל מילה שאמרת לגבי הנושא של הסאטירה וכדי להיות מדויק, אני אקרא את החלטת ועדת התוכן של מליאת רשות השידור מ-3 בנובמבר האחרון: "ז'אנר הסאטירה בתכניות 2014, בהנחת העבודה ששנת 2014 תהיה שנת עבודה רגילה ברשות השידור" – זה על רקע חוסר הבהירות לגבי עתיד רשות השידור אבל כרגע, אנחנו מניחים ששנת 2014 תהיה שנה רגילה וגם אם יהיו שינויים הם לא יהיו ב-2014, "מחליטה ועדת התוכן, מתוך ראיית תפקידו של השידור הציבורי כי ז'אנר הסאטירה לא ייפגע ויהווה 6 אחוז מכלל עוגת ההפקות של ערוץ 1. הוועדה רואה חשיבות רבה בשידור תכניות סאטירה בערוץ ואף סבורה שתכניות אלה צריכות להיות עוגן מרכזי בלוח השידורים בשנת 2014. לאור האמור לעיל, מנחה הוועדה את ההנהלה לדאוג לשיבוץ תכניות סאטירה בלוח השידורים באופן שיהלום את חזון רשות השידור, ייחודי, רב-גוני, מאוזן, עצמאי ובלתי תלוי המקיים שיח עם הציבור. תכניות הסאטירה שיבחרו צריכות להציג גישה שונה מתכניות סאטירה הקיימות כרגע בערוצים המסחריים והם יבטאו זווית רעננה ומאזנת. הוועדה מחליטה כי עיקרון האיזון יישמר גם בשיבוץ בלוח התכניות". זאת אומרת, מילה במילה מה שאת אמרת - -
<איילת שקד:>
כן, השאלה אם זה קורה בפועל.
<אמיר גילת:>
רגע, זה קודם כל ב-3 בנובמבר. ברור שהפקת תכנית כזאת זה לא מהיום למחר וזה לוקח לפחות כמה חודשים, יגידו אנשי המקצוע, אבל מבחינת ועדת התוכן – נכון לעכשיו, יש פה עידוד לתכניות הסאטירה, יש פה איגום משאבים - -
<היו"ר עמרם מצנע:>
לאו דווקא איזון בשמאל לימין, איזון בכלל.
<אמיר גילת:>
נכון. ולמחרת קבלת ההחלטה הזאת התכנסה ועדת ההתקשרויות של ההנהלה בראשות המנכ"ל ואישרה את ההפקה הזאת, שכרגע נמצאת בהליך של משא ומתן, ידווח המנכ"ל אחר כך.
<יוני בן מנחם:>
מה פתאום? אני אגיד בתורי את העובדות.
<אמיר גילת:>
טוב. ב-3 בנובמבר, ועדת התוכן של מליאת רשות השידור קיבלה את ההחלטה הזאת. ככל שידוע לי, ב-4 בנובמבר התכנסה ועדת ההתקשרויות בראשות המנכ"ל ואישרה את ההפקה. זה באשר לנושא של הסאטירה.
בנושא של הבעת דעה בשידור - לא התכוננו לנושא הזה, זה לא היה פה על סדר היום אבל אני אענה בכל זאת: ב-27 בפברואר, אם אני לא טועה, אין לי את החומרים פה, קיבלה מליאת רשות השידור החלטה שעל ההנהלה להציג בתוך 60 יום תכנית להסדרת הכללים של הבעת דעה ואיזון בשידור. למרות שחלפה יותר מחצי שנה ההנהלה לא הגישה את העבודה הזאת, שבינתיים גם כל הנושא של אסא כשר, אני עצמי הרי פניתי אליו אישית, עוד בפברואר, כדי שיעזור. הרקע הוא הקמת ועדה מלפני שנה וחצי או משהו כזה של מליאת רשות הציבור שהחליטה להקים ועדת אתיקה עם כניסתה לתפקיד. הוועדה קיבלה משימה להכין עדכון למסמך נקדי בכל הנוגע רק לנושא של איזון ושידור בכל מסמך נקדי. ההמלצות של הוועדה הזאת הובאו בפני המליאה. כאמור, ב-27 בפברואר נתנו להנהלה 60 יום לתרגם את המלצות הוועדה לכללי עבודה מעשיים. זה לא קרה ולכן, אם את קוראת לתהליך של שנתיים "מחטף" אז כן, אז אחרי שנתיים שזה לא קרה או שנה וחצי, אין לי פה את התאריכים ואני לא רוצה להיכשל בלשוני אבל אחרי תקופה ארוכה מאד של כמה חודשים טובים זה לא קרה ואז, המליאה החליטה שהיא מאמצת את המסמך - -
<איילת שקד:>
האם זה היה על סדר היום של המליאה? האם הודיעו לחברי המליאה שיש דיון על זה? שיש הצבעה?
<אמיר גילת:>
בוודאי - -
<היו"ר עמרם מצנע:>
סליחה, הנושא הוא לא על סדר היום. זה דיון מהיר בנושא ספציפי. אמרת את מה שאמרת ואני חושב שזה מספיק אחרת אנחנו פה גולשים מעל ומעבר.
יוני בן מנחם.
<יוני בן מנחם:>
אני רוצה להציג את העובדות כמו שהן ידועות לי: בהמשך למה שאת אמרת, זה לא היה שתי סאטירות ותכנית בידור, זה היה 3 סאטירות. אחת קוראים לה "היהודים באים", השנייה קוראים לה "שלום בית" והשלישית, קוראים לה "לאטמה". זה חברות הפקה שונות. הוחלט על שתי סאטירות שנחתום אתן על הסכם התקשרות בשנת 2013, שזה "לאטמה" ו"שלום בית". לסאטירות האלה הוקצה סכום של 4 מיליון שקלים לכל אחת מהן. נבחרו חברות ההפקה בהליך מכרזי שנקרא "קול קורא", כדי לחתום אתם על החוזה. ואז ועדת התוכן של מוסדות רשות השידור ביטלה את הכסף, את המימון שנועד לשתי ההפקות האלה, שזה 8 מיליון שקלים תחת הנימוק שאין להן ערך ציבורי ארוך טווח. את הכסף הזה היא העבירה להפקת הסדרה על תולדות ארץ ישראל. זה מה שקרה בפועל. ואז התחילו קרבות של חברי מליאת רשות השידור, יש פה אחת שנמצאת, גברת הנדלר, כדי להביא את "לאטמה" בכל זאת למסך. אנחנו, ועדת ההתקשרויות, שאני עומד בראשה, ב-4 בנובמבר, אני מחזיק פה את ההחלטה ביד והיא גם הופצה לכל חברי מוסדות רשות השידור, אישרנו את התכנית הזאת, את ההתקשרות עם החברה הזאת, חברה של המפיק משה אלפי שיושב פה גם כן ואישרנו את זה. אני מחזיק פה גם מכתב מה-15 בנובמבר ששלחנו למוסדות רשות השידור, את התכנון שלנו לשנת 2014 ושיבצנו את "לאטמה" בז'אנר הסאטירה.
<איילת שקד:>
רגע, יוני, אבל היה מדובר על 3 תכניות, אז החליטו לא לשדר אף אחת מהן ולהעביר את כל התקציב?
<יוני בן מנחם:>
לא, "היהודים באים" הסאטירה - -
<איילת שקד:>
"היהודים באים", את זה בכל זאת הוחלט לשדר. את השתיים האחרות הוחלט לא לשדר?
<יוני בן מנחם:>
לא. לפני השידור יש את תהליך ההפקה. "היהודים באים" אושרה והושכרה חברת הפקה, שולם לה כסף והפרקים צולמו והיא מוכנה לשידור, היא עומדת על המדף כרגע. זה היה ב-2012. אני מדבר על 2013. ב-2013 היינו צריכים להתקשר עם עוד שתי סאטירות – האחת "לאטמה" והשנייה "שלום בית". ב-2013 היינו צריכים לחתום עם שתיהן עד דצמבר. הכסף נלקח משתי ההפקות האלה, סך 8 מיליון שקלים, 4 מיליון לכל הפקה. נלקח ובוטל והועבר לתכנית דוקומנטרית שנקראת "תולדות ארץ ישראל" בנימוק שאין לזה ערך ציבורי ארוך טווח ואז הפעילות השתתקה. בעקבות פעילות שהתחילה במוסדות רשות השידור, שהגברת הנדלר שותפה לפעילות הזאת, היא נמצאת פה והיא יכולה להעיד יותר טוב ממני, שוב התחדש הדיון על "לאטמה". אנחנו התבקשנו על ידי מוסדות רשות השידור לאשר שאנחנו רוצים את "לאטמה" לשידור. אישרנו את זה ושיבצנו את זה בשנת 2014. עכשיו אנחנו מחכים שמוסדות רשות השידור יאשרו את זה לשנת 2014, שלא נחזור עוד פעם כמו שזה בוטל ב-2013 שזה לא יבוטל ב-2014.
<איילת שקד:>
בדיוק. אז מוסדות רשות השידור עוד לא אישרו את זה.
<יוני בן מנחם:>
לא, לא.
<איילת שקד:>
זאת אומרת שכרגע יש רק את "היהודים באים", שזו סדרה אחת - -
<יוני בן מנחם:>
שאושרה ב-2012. היא כבר אושרה וראינו את הפרומו שלה.
<איילת שקד:>
עכשיו מחכים עדין לאישור של "לאטמה".
<דבורה הנדלר:>
אכן. ועדת התוכן צריכה לאשר את "לאטמה". טרם אישרנו אותה בסיבוב הזה. "לאטמה" אושרה כבר לפחות בקדנציה שלי, ואני חברה במליאה הזאת מאז שהיא נוצרה. לדעתי, לפחות כ-3,4 פעמים אישרנו אותה בוועדת התוכן ואישרנו אותה ב"וועדת 250". "לאטמה", "מהדורת השבט" זה שמה, התבקשה לאורך כל הדרך להציג דברים ששום חברת הפקה אחרת, ואני יושבת בוועדת התוכן מזה הרבה שנים, לא נדרשה להם. היא נדרשה להגיש פיילוט, היא נדרשה להגיש את המצב הפיננסי שלה וכל פעם היו דרישות מדרישות שונות רק כדי שהנושא לא יועבר. כרגע אני כתבתי ליו"ר, ב-14 לחודש ושאלתי אותו מה קורה עם "לאטמה", לא עם תכנית סאטירה. אנחנו, חברי ועדת התוכן, אישרנו את "לאטמה" כמה וכמה פעמים.
<איילת שקד:>
אמיר, אז לפי מה שיוני אומר זה עדין לא מאושר.
<אמיר גילת:>
אני חשבתי שאפשר לעשות ב-5 דקות סדר – זאת השורה התחתונה. אם מעניין ההיסטוריה - -
<איילת שקד:>
לא, מעניין אותנו שזה יופק.
<אמיר גילת:>
אני אגיד עוד פעם: ב-3 בנובמבר ועדת התוכן אישרה את מדיניותה באשר לסאטירה. ב-4 בנובמבר, כפי שאמרתי קודם לכן בפתח דבריי והמנכ"ל רמז שאולי אני לא מדייק - -
<יוני בן מנחם:>
הוא לא רמז שום דבר. המנכ"ל אומר את האמת. הוא לא רומז ואומר בגלוי את האמת.
<היו"ר עמרם מצנע:>
חבר'ה, העתיד ברור, על ההיסטוריה מתווכחים.
<אמיר גילת:>
- - ב-4 בנובמבר ועדת ההתקשרויות של ההנהלה אישרה את ההתקשרות הזאת. - -
<היו"ר עמרם מצנע:>
אני אמרתי בציניות שהעתיד ברור ועל ההיסטוריה מתווכחים.
<אמיר גילת:>
- - ב-4 בנובמבר, למחרת היום, ההנהלה אישרה את ההתקשרות הזאת ומפה זה כבר לא בשליטת ועדת התוכן, ההנהלה היא זו שאחראית על הניהול השוטף - -
<משה אלפי:>
מה מונע מרשות השידור לחתום אתי חוזה על ההפקה?
<היו"ר עמרם מצנע:>
אדוני, תסלח לי. אני אתן לך לדבר.
<אמיר גילת:>
- - וההנהלה היא זו שמנהלת את המשא ומתן עם ההפקה, זה לא תפקיד המוסדות. בואו נעשה רק סדר למי שלא יודע, שתפקיד המוסדות זה לגבש את מדיניות רשות השידור, לפקח על ההנהלה ועל פי החוק בהקשר שלנו גם לאשר את לוח המשדרים.
<היו"ר עמרם מצנע:>
מי זה ההנהלה?
<אמיר גילת:>
ההנהלה זה מנכ"ל רשות השידור, מנהל הטלוויזיה - -
<איילת שקד:>
לא, אבל מנכ"ל רשות השידור אמר שצריך עכשיו עוד אישור.
<אמיר גילת:>
רק שנייה, אני רק עושה סדר בתפקידים.
<נילי בן גיגי וולף:>
היושב ראש הוא יושב ראש ועדת התוכן.
<אמיר גילת:>
בואו נעשה סדר רגע: יש מוסדות רשות השידור, שזה הוועד המנהל ומליאה ובהקשר שלנו ועדת התוכן זה ועדה של המליאה. על פי החוק הואצלה לוועדת התוכן הסמכות לאשר את לוח המשדרים, ובמסגרת זו גם לגבש את מדיניות רשות השידור בנוגע למדיניות השידור בטלוויזיה וברדיו, ולפקח על הנ"ל בכל התחומים האלה. זה מוסדות רשות השידור, וועדת תוכן – אני עומד בראשות ועדת התוכן. ההנהלה בראשות המנכ"ל, הוא גם העורך הראשי. הוא גם עומד בראש ועדת ההתקשרויות של ההנהלה, שהיא זו שמאשרת את ההתקשרויות עם המפיקים בפועל. לא המוסדות חותמים - -
<היו"ר עמרם מצנע:>
אמיר, תעשה רגע הפסקה. יוני, אתם ההנהלה, בהגדרה הזאת שמדובר פה עכשיו?
<יוני בן מנחם:>
כן. אני חוזר, אנחנו אישרנו, הנה, אני מחזיק את ההתקשרות.
<איילת שקד:>
הוא אומר שהם אישרו.
<היו"ר עמרם מצנע:>
את ההתקשרות.
<אמיר גילת:>
אז צריך לצאת למשא ומתן.
<יוני בן מנחם:>
המשא ומתן הסתיים. איזה משא ומתן?
<איילת שקד:>
אז למה לא חותמים?
<היו"ר עמרם מצנע:>
רגע, אתה אומר שאישרתם. אז מה השלב הבא?
<יוני בן מנחם:>
יושב פה המפיק, אנחנו סיימנו אתו את המשא ומתן. נכון שהיית במשא ומתן והוא הסתיים? עכשיו צריך לחתום. כיוון שהכסף יורד מהתקציב של 2014 כי ביטלו, לקחו את הכסף של שנת 2013 וביטלו את זה, זה הבנתם?
<היו"ר עמרם מצנע:>
הבנו.
<יוני בן מנחם:>
- - אמרו: תעשו את זה ב-2014. אנחנו סיימנו את המשא ומתן ורוצים לחתום. כדי שזה יחוייב ב-2014 צריך לאשר את התכנית ל-2014.
<היו"ר עמרם מצנע:>
מי?
<יוני בן מנחם:>
מוסדות רשות השידור. אמיר, שיושב בראש ועדת תוכן, צריך לאשר את התכנית הזאת שהוגשה אליו לפני כמה ימים. ושם משובצת "לאטמה" ל-14. הנה, אני אוחז בה ביד.
<משה זלמן פייגלין:>
- - -
<דבורה הנדלר:>
ועדת התוכן צריכה לאשר פעם חמישית, שישית את "לאטמה".
<היו"ר עמרם מצנע:>
חברים יקרים, תנו לו להבין. הוא הלך ליוני ועכשיו זה כמו המשחק הזה...
<אמיר גילת:>
אז עכשיו הכדור אצלי.
<היו"ר עמרם מצנע:>
אני רוצה לשאול ספציפית: לפי מה שאומר יוני בן מנחם, המנכ"ל, אתם צריכים לאשר את תכנית 2014. נכון?
<אמיר גילת:>
לא, שידורים ותכנית זה שני דברים שונים, תכף אני אענה. בא נבין את התהליך - -
<היו"ר עמרם מצנע:>
לא, עזוב את התהליך.
<אמיר גילת:>
- - כן חשוב שלא נבלבל בין אישור הפקה ללוח שידורים. ההפקה אושרה, "לאטמה" עברה את כל האישורים, גם של ועדת התוכן וגם של ועדת ההתקשרויות של המליאה. - -
<היו"ר עמרם מצנע:>
שנת 2014 - -
<אמיר גילת:>
שנת 2014 – תקציב יש כי כבר שריינו 6 אחוז מהתקציב של ההפקות שיהיה 90 מיליון, 6 אחוז ממנו הולך לסאטירה, זו כבר החלטה שהתקבלה. ומה שעכשיו צריך, אחרי שההנהלה תבוא ותגיד ש"לאטמה" מוכנה - -
<היו"ר עמרם מצנע:>
ההנהלה אומרת.
<קריאה:>
ההנהלה אמרה כבר
<אמיר גילת:>
נכון, את לוח המשדרים העבירו עכשיו. זה לא יכול להיות מופיע - -
<יוני בן מנחם:>
סליחה, זה לא נכון.
<היו"ר עמרם מצנע:>
רגע, אמיר, אני אעזור לכם. יוני שניה. אתה מחכה עכשיו, אמיר, למה? שהם יגישו לך את זה?
<אמיר גילת:>
אני מחכה ללוח משדרים לשנת 2014. בלוח המשדרים כבר נקבע שתהיה משבצת של סאטירה וכבר הקראתי את ההחלטה.
<היו"ר עמרם מצנע:>
צריך להגדיר רק איזה תכניות.
<אמיר גילת:>
נכון.
<היו"ר עמרם מצנע:>
יוני, אני חוזר אליך.
<יוני בן מנחם:>
אני חוזר בפעם ה - -
<היו"ר עמרם מצנע:>
אל תחזור.
<יוני בן מנחם:>
מר מצנע, אנחנו מכירים הרבה שנים ואני רוצה להסביר לך. עם מסמכים אי אפשר להתווכח, אתה יודע את זה - -
<היו"ר עמרם מצנע:>
לא אבל תן לי תשובה לשאלה - -
<יוני בן מנחם:>
אנחנו התבקשנו להגיש תכנית עבודה ל-2014, הגשנו ושיבצנו בה את "לאטמה". היא צריכה להיות מאושרת, הנה התכנית, היא פה בידי.
<היו"ר עמרם מצנע:>
יוני, תענה לשאלה שלי, תעזוב את "לאטמה" עכשיו. אני שואל אותך: אתם הגשתם תכנית לכל 2014?
<יוני בן מנחם:>
כן.
<היו"ר עמרם מצנע:>
עם לוח שידורים ל-2014?
<יוני בן מנחם:>
ודאי. כל תכנית העבודה שהתבקשנו, הגשנו אותה.
<היו"ר עמרם מצנע:>
אתה אומר שהתכנית לא הוגשה.
<אמיר גילת:>
לא אמרתי שהיא לא הוגשה. לכן רציתי שנבין את הנוהל. הנוהל אומר שבחצי שנה לפני כל תחילת שנה, כלומר ביולי, נגיד, היה צריך להגיש תכנית עבודה שנתית של איך ההנהלה רואה את תכנית העבודה של הטלוויזיה לשנת 2014. ההנהלה הגישה את זה רק לאחרונה, לא ביולי. דנו בזה רק לאחרונה וזה עדין בשלבים של ליטוש כי היו לנו עוד כל מיני שאלות וכולי. ולכן, התכנית שהיתה אמורה - -  אני מדבר על תכנית עבודה ולא על לוח שידורים - -
<היו"ר עמרם מצנע:>
רגע, עצור רגע. זאת אומרת, כן הוגשה לכם תכנית עבודה - -
<אמיר גילת:>
הוגשה באיחור.
<היו"ר עמרם מצנע:>
עזוב באיחור. היא כרגע על שולחנכם ועוד לא אישרתם אותה.
<אמיר גילת:>
כן.
<היו"ר עמרם מצנע:>
יפה.
<קריאות:>
- - -
<היו"ר עמרם מצנע:>
חבר'ה תאמינו לי, אני רק רוצה - -
<אמיר גילת:>
אבל התכנית "לאטמה" אושרה.
<היו"ר עמרם מצנע:>
אמיר שנייה.
<איילת שקד:>
לא, לא אישרתם אותה להפקה.
<היו"ר עמרם מצנע:>
חברים, תנו לי. איילת, אני הולך בנתיב נכון, דיון מהיר מאד. אני חוזר לאן אנחנו נמצאים: אנחנו נמצאים בנקודה שבה תכנית העבודה הוגשה לכם ועדין לא אושרה על ידכם.
<אמיר גילת:>
נכון. אושרה בעיקרה אבל עוד לא - -
<היו"ר עמרם מצנע:>
מתי היא תאושר?
<אמיר גילת:>
שבועיים. תוך 14 יום.
<יוני בן מנחם:>
אני מוכן שהיושב ראש יתחייב פה שתוך 14 יום הוא מאשר – דיינו.
<היו"ר עמרם מצנע:>
יוני, אנחנו לא גורם הסתדרותי לתווך בין היושב ראש למנכ"ל. עזוב. אני שואל: תכנית השידורים,  לוח השידורים הוגש?
<אמיר גילת:>
לא. כי הוא נגזרת של תכנית העבודה.
<יואב גינאי:>
אנחנו לא יכולים ליצור לוח שידורים, אם יורשה לי, אני מנהל התכניות. אנחנו לא יכולים לגזור לוח שידורים כשאין לנו עוד תכנית עבודה. הוא לא יכול להגיש - -
<היו"ר עמרם מצנע:>
אוקיי, עצור רגע. אני אתן לך לדבר חופשי אחר כך אבל עצור רגע. זאת אומרת, תוך 14 יום, לפי אמירת היושב ראש, תאושר תכנית העבודה בהנחה שההנהלה תשליך את כל שהתבקשה אבל הלוח אצלכם, תכנית העבודה אצלכם. התכנית תאושר תוך 14 יום ואז ההנהלה יכולה לשבץ את לוח המשדרים. אמת?
<אמיר גילת:>
להכין לוחות שידורים עונתיים לחורף לאביב, לקיץ - -
<היו"ר עמרם מצנע:>
לוח המשדרים. מתי בפועל תשודר איזו תכנית.
<אמיר גילת:>
מן הסתם, בכל מקרה "לאטמה" כבר אושרה וכל חברי ועדת התוכן הצביעו כמה פעמים ואין שום בעיה עם "לאטמה". - -
<היו"ר עמרם מצנע:>
בסדר אמיר, שנייה - -
<אמיר גילת:>
- - אבל מן הסתם, גם אם לאטמה" היתה עכשיו מאושרת ונחתם משא ומתן וכולי, נחתם בחוזה, היא לא היתה יכולה להיות משובצת בינואר כי היא עוד לא קיימת. לכן, גם אם היא תשובץ, היא תשובץ במהלך 2014. היא לא קיימת, אי אפשר לשבץ משהו שלא קיים.
<איילת שקד:>
אז יש לי שאלה: היא לא קיימת כי  אתם התמהמהתם עם החתימה מול ההפקה. אבל נניח שתוך 14 יום אתם עושים את זה בסדר ואתם חותמים עם "לאטמה" חוזה - -
<אמיר גילת:>
זה לא קשור לזה. אין קשר בין המשא ומתן לבין תכנית - -
<יוני בן מנחם:>
המשא ומתן הסתיים.
<איילת שקד:>
המשא ומתן הסתיים.
<אמיר גילת:>
נחתם חוזה?
<איילת שקד:>
לא.
<אמיר גילת:>
אז לא הסתיים.
<יוני בן מנחם:>
כן, אבל אתה צריך לאשר את זה כדי שנחתום.
<איילת שקד:>
אוקיי. - -
<נילי בן גיגי וולף:>
אמיר, אתה צריך לחתום על זה בלי שיושב ראש ועדת התוכן - -
<יוני בן מנחם:>
אבל ועדת התוכן אישרה את זה כבר 4 פעמים.
<נילי בן גיגי וולף:>
הם אומרים לך שלא.
<משה זלמן פייגלין:>
זה נשמע כמו מערכון של הגשש.
<היו"ר עמרם מצנע:>
הנה, אנחנו עוסקים בסאטירה.
<איילת שקד:>
אני מבקשת, אם נניח תוך 14 יום אתם תאשרו את זה וייחתם חוזה מול ההפקה, עדין ב-2014, בגלל ש"לאטמה" עדין לא הופקה, יעלה קודם "היהודים באים" ואחר כך תעלה "לאטמה"? אני רוצה שיהיה איזון.
<אמיר גילת:>
בואי נגמור את "לאטמה". אני אומר פה לפרוטוקול: ועדת התוכן אינה מכשול בפני חתימת החוזה עם "לאטמה". אפשר לחתום על החוזה עם "לאטמה" מפני שכל חברי ועדת התוכן וכל חברי ועדת ההתקשרויות של מליאת רשות השידור - -
<איילת שקד:>
אז מדוע לא חותמים?
<אמיר גילת:>
לא יודע, תשאלי את המנכ"ל. הנה, אני אומר פה לפרוטוקול: ההפקה של "לאטמה" לא צריכה לחזור - -
<היו"ר עמרם מצנע:>
אמיר, עצור. חבר'ה, לא היה לי כזה דיון מאז שאני יושב ראש פה. יוני, למה אתה לא חותם?
<יוני בן מנחם:>
כי אמיר גילת הוציא מכתב שהוא רוצה תכנית עבודה ל-2014 ועד אז לא לחתום. אז הצגנו תכנית עבודה שבה כלולה "לאטמה". ברגע שיאשר את תכנית העבודה – נחתום.
<היו"ר עמרם מצנע:>
רגע, רגע. אבל אומר לך כאן היושב ראש, וזה מופיע בפרוטוקול לצורך כל דיון משפטי - -
<דבורה הנדלר:>
ככה זה נמשך כבר 3 שנים.
<היו"ר עמרם מצנע:>
רגע, חבר'ה. אני כבר ממש "מת" לראות את התכנית הזאת. יוני, אומר לך היושב ראש לפרוטוקול, וזה כיסוי משפטי מצוין, שאתה יכול לחתום. תחתום.
<יוני בן מנחם:>
אני רוצה שהיושב ראש גם יגיד שזה ירד מתקציב 2014 - -
<היו"ר עמרם מצנע:>
היושב ראש אמר.
<אמיר גילת:>
אמר.
<היו"ר עמרם מצנע:>
אני אחזור בקולי: יושב ראש רשות השידור, דוקטור גילת, עדכן את הוועדה שהתכנית "לאטמה" אושרה בוועדת התוכן - -
<אמיר גילת:>
ובוועדת ההתקשרויות.
<דבורה הנדלר:>
ובוועדת 250.
<היו"ר עמרם מצנע:>
לא יודע מה זה 250... ויש תקציב לשנת 2014 בכלל לתכניות סאטירה ובתוכן לתכנית "לאטמה". כמו כן, אמר היושב ראש שלפי מיטב שיפוטו המנכ"ל יכול לחתום על ההסכם עם המפיק. אוקי? אתה חותם?
<יוני בן מנחם:>
לא, אגיד לך למה: כיוון שאם אני רוצה לחתום עליה עכשיו אני לא יכול כיוון שהיא מחויבת לתקציב 2014. אם היושב ראש מאשר, אני יכול רק מה-1.1.2014 לחתום כי היא נופלת על תקציב 2014. אני הייתי צריך לחתום עליה ב-2013, זה התכנון המקורי היה. לקחו לנו את הכסף - -
<היו"ר עמרם מצנע:>
בסדר, הבנתי שלקחו.
<איילת שקד:>
אז תחתום עכשיו ל-2014.
<יוני בן מנחם:>
ב-1.1.204 אני אוכל לחתום.
<איילת שקד:>
לא, תחתום עכשיו.
<יוני בן מנחם:>
אי אפשר לחתום כי זה מחויב על תקציב 2014.
<נילי בן גיגי וולף:>
מחלקת הכספים לא תאפשר לו והמחלקה המשפטית עוצרת אותו. הוא רוצה לחתום, זה לא הוא. יש שתי מחלקות שעוצרות.
<איילת שקד:>
איפה ראשי המחלקות האלה? המחלקה המשפטית ומחלקת הכספים?
<היו"ר עמרם מצנע:>
לא יודע. את זימנת אותם? אין לי מושג. יוני, תאמר לי: התקציב הלא השנה אושר ל-2013-2014 - -
<יוני בן מנחם:>
לא, זה לא קשור לתקציב המדינה.
<משה זלמן פייגלין:>
אפשר יהיה לשמוע לפרוטוקול שב-1.1 אתה כן תחתום?
<יוני בן מנחם:>
בוודאי שאני חותם. - -
<משה זלמן פייגלין:>
אתה אומר עכשיו לוועדה שב-1 בינואר אתה תחתום.
<יוני בן מנחם:>
כן. אנחנו קיבלנו החלטה, יושב פה המפיק והוא יכול להגיד שסיימנו אתו את המשא ומתן, הכל מוכן לחתימה, צריך להחליף טיוטת חוזה, שזה ענין פרוצדוראלי, ולחתום.
<היו"ר עמרם מצנע:>
האם יש דרך משפטית לאפשר לאותו מי שאתה עומד לחתום עליו ובעצם הכל מסוכם שהוא יכול להתחיל לעבוד?
<יוני בן מנחם:>
לא, בלי חתימה אי אפשר להתחיל לעבוד. אלה הנהלים של רשות השידור. זה מכרז, אתם צריכים להבין. זה הליך מכרזי והוא זכה ב"קול קורא" - -
<היו"ר עמרם מצנע:>
אבל הוא זכה כבר וכל הוועדות אישרו את זה.
<יוני בן מנחם:>
נכון אבל אצלנו הנהלים קובעים שעד שלא נחתם חוזה אסור לעשות שום פעולה שקשורה להפקה. זה הנהלים של רשות השידור ואני לא יכול לחרוג מהנהלים.
<היו"ר עמרם מצנע:>
אמיר, אין לכם בתקציב 2013 חצי מיליון?
<אמיר גילת:>
לא.
<היו"ר עמרם מצנע:>
מה לא? באמת, נו? כמה התקציב שלכם? כמה מאות?
<אמיר גילת:>
זה תקציב מסומן להתקשרויות. אם המנכ"ל רוצה לעשות הסטת תקציב - -
<היו"ר עמרם מצנע:>
לא, אבל אם אתם באמת רוצים, ואני לא כל כך מתרשם שאתם באמת רוצים, מספיק לקחת מתקציב 2013 חצי מיליון ולהתקשר כרגע על חצי מיליון.
<אמיר גילת:>
אני מבטיח שאם תוגש בקשה להסטה תקציבית אני אתמוך.
<היו"ר עמרם מצנע:>
יוני, התרוצצת אחרי כל כך הרבה שנים בשטח.
<יוני בן מנחם:>
אני רק רוצה לדבר על העובדות, אני לא רוצה לומר פה דברים שלא ישמעו טוב. יושב פה אדם עם כיפה על הראש, אני לא אגיד לשון הרע, אני גם לא מאמין בזה. אני שוב אומר לכם: תקציב ההתקשרויות לשנת 2013 סגור. - -
<היו"ר עמרם מצנע:>
יוני, אני הבנתי. תאמין לי, אני ניהלתי כבר מספיק תקציבים. יש לך סמכות, להבנתי, מבלי שאני מבין - -
<יוני בן מנחם:>
כבודו טועה.
<היו"ר עמרם מצנע:>
מה זה "טועה"? אין דבר כזה "טועה". קח חצי מיליון מ-2013, תעשה לו הסטה ותחזיר אותו ב-2014.
<דבורה הנדלר:>
השאלה אם הלשכה המשפטית תאשר.
<נילי בן גיגי וולף:>
הלשכה המשפטית ומחלקת הכספים כרגע עוצרות אותו מלחתום.
<יוני בן מנחם:>
עמרם, אני רוצה להסביר לכם: כל ההפקות... הכסף היה - -
<היו"ר עמרם מצנע:>
יוני, הבנו, אני הבנתי.
<איילת שקד:>
אבל עמרם, הם לא חותמים. אתה מבין מה קורה פה?
<משה זלמן פייגלין:>
אבל הם לפחות מתחייבים לחתום ב-1 בינואר.
<נילי בן גיגי וולף:>
את הסיפור הזה אנחנו שומעים כבר כמה שנים.
<היו"ר עמרם מצנע:>
אבל גברתי, את מי את מייצגת?
<נילי בן גיגי וולף:>
האגודה לזכות הציבור לדעת. אנחנו עוקבים אחרי - -
<היו"ר עמרם מצנע:>
אז למה את עוזרת לו בזה שהם לא נתנו לו? יועצים משפטיים הם יועצים.
<איילת שקד:>
זאת הבעיה, שהם - -
<היו"ר עמרם מצנע:>
לא, הבעיה היא שלנו, המתייעצים. אני אומר לכם, אני לא מכיר את חוק רשות השידור, שלא ייתכן מצב שהמנכ"ל רוצה בחצי השנה השנייה של שנת העבודה להגיד: אני עכשיו מסיט חצי מיליון, לצורך הענין, ונותן אור ירוק להפקה ואחר כך מחזיר את הכסף. חבר הכנסת פייגלין, בבקשה.
<משה זלמן פייגלין:>
תודה רבה. קודם כל, אני חייב לומר שקצת לא נוח לי עם הדיון הזה משום שאין לי טלוויזיה בבית ואני ממליץ לכל מי שמכבד את האינטליגנציה שלו לנהוג כמוני כאן, מוועדת החינוך. - -
<היו"ר עמרם מצנע:>
אני מוחה. יש לי הרבה כבוד לאינטליגנציה שלי.
<משה זלמן פייגלין:>
בסדר גמור. זו המלצה אישית שלי ולא חלילה שאני מזלזל באינטליגנציה של מישהו אחר אבל בכלל, המכשיר הזה הוא מכשיר אנטי אינטלקטואלי בעליל. ובכל זאת, בתוך המסגרת הזאת קיימת רשות השידור, שגם בעיניי זו שאלה אם בכלל היא צריכה להיות קיימת, כך שכל הדיון מתקיים בתוך מרחב שהוא לא נוח לי. יחד עם זאת, גדלתי בארץ הזאת עוד על "ניקוי ראש" ועל כל תכניות הסאטירה כשעוד היתה לי הטלוויזיה והייתי צופה באינטרנט מפעם לפעם כדי לדעת מה קורה. תראו, רבותי, ישנה חשדנות כלפיכם. ישנה חשדנות מצד לפחות 50 אחוז מהציבור בארץ משום שעד היום סאטירה לא נתנו גם לימין וגם לשמאל, עשו סאטירה שהיתה שמאלנית וכולם מודים בזה וחבל להתווכח על זה. אפילו שלי יחימוביץ, כשעזבה את המיקרופון הציבורי ועברה לכנסת אמרה שהתקשורת היא שמאלנית. פקט, זאת עובדה. וכשאתם באים לכאן, לוועדה, ומציירים ציור שמאד מזכיר את אחת המערכונים המפורסמים של קישון, על איך צריך לנהל משא ומתן עם מחבלים, להתיש אותם כך שירימו ידיים. מכירים את המערכון המפורסם הזה עוד מימים ימימה? להביא את יושב ראש ההסתדרות והוא כבר ינהל את המשא ומתן יותר מכל אנשי הביטחון והפסיכולוגיה. זה מה שעשיתם לנו פה עכשיו. על רקע החשדנות כלפיכם, והיא קשה והיא אמתית והיא מוצדקת. הדו-שיח שהתנהל כרגע מעצים אותה ואני מבקש שתיקחו את זה בחשבון. אני במקומך הייתי אומר עכשיו: קח מיד את החצי מיליון שיתחיל לעבוד כדי שהציבור יתחיל להתייחס אליכם, כדי שתפוגגו את - -
<יוני בן מנחם:>
סליחה שאני נהייתי אשם עכשיו.
<משה זלמן פייגלין:>
- - אתה לא נהיית אשם, אני לא מאשים פה אף אחד באופן אישי. אני מסביר לכם, למרות מה שאמרתי קודם, שאני לא חושב שהדבר הזה צריך להיות קיים. ש"לאטמה" יעבדו לבד ואם הם טובים – שישרדו ואם לא אז לא. אבל יש רשות שידור וממילא המציאות הזאת נותנת "פור" לאחרים ומקשה על אחרים. בתוך המציאות הקיימת ישנה חשדנות מוצדקת ועמוקה מאד כלפי התקשורת הישראלית בכלל וכל ההיסטוריה של הערוץ הראשון וכולי, ולכן, ועל רקע זה, רבותי, אני פונה בצורה חברית ולא בצורה מאשימה ואומר לכם: תבינו על איזה רקע אתם פועלים. כשעל הרקע הזה התכנית "לאטמה" מקבלת קריטריונים, כמו שתואר כאן, הרבה יותר קשים מתכניות אחרות, זה כמו לעקור מכם שן ועוד לא הצלחנו לעקור אותה. אני מאד מקווה שהדיון שהתנהל פה עכשיו ישודר ושהציבור יראה מה שקרה כאן היום, זה מעצים את החשד.
אז רבותי, לסיכום, תריצו כבר את הענין הזה. קיבלתם את כל ההחלטות וזה כנראה יקרה בסוף. לא צריך לשפוך בנזין למדורה. אני מודה ליושב ראש באמת ניסה לפתוח פה את הצנרת, ותתנו לדבר הזה להתחיל לעבוד.
<היו"ר עמרם מצנע:>
תודה רבה. חברת הכנסת שקד, בבקשה.
<איילת שקד:>
אני לא הבנתי עוד מתי חותמים, אני חייבת להודות. יוני, אתה עדין אומר: אני לא יכול לחתום לפני ה-1 בינואר?
<יוני בן מנחם:>
כן.
<איילת שקד:>
אז איך אנחנו פותרים את זה שתוכל לחתום השבוע או עוד שבועיים?
<יוני בן מנחם:>
אנחנו נמצאים בשירות הציבורי ואנחנו פועלים על פי נהלים, וההתנהלות שלנו היא שקופה, היא תחת ביקורת של היועץ המשפטי לממשלה, תחת מבקר המדינה. אני לא יכול לחרוג מנהלי רשות השידור. אני חייב - -
<איילת שקד:>
אוקיי, אז מה העמדה של המחלקה המשפטית? מה המחלקה המשפטית אומרת, למה היא כובלת אותך?
<יוני בן מנחם:>
כיוון שההפקה הזאת אושרה להיות מחויבת בתקציב 2014, אי אפשר לחתום עליה, לפי נהלי רשות השידור, לפני ה-1.1.2014. אנחנו סיכמנו את כל המשא ומתן, גמרנו את כל העניינים מולם, אפשר רק להחליף טיוטות, זה רק טכני, ולחתום על זה ב-1.1. עבודת המשא ומתן הסתיימה.
<איילת שקד:>
אי אפשר להחליף טיוטות ושבחוזה יהיה כתוב שהכל מתחיל מה-1.1.2014?
<יוני בן מנחם:>
אפשר להחליף טיוטות, הכל אפשר לעשות אבל החתימה עצמה לא יכולה להיות לפני ה-1.1.
<היו"ר עמרם מצנע:>
יוני, אין שום שינויים שאתם עושים במהלך השנה בתקציב?
<יוני בן מנחם:>
תקציב ההפקות, נעשו בו שינויים. הוא עומד על כ-70 מיליון ש"ח ומתוך זה כבר נחתמו 53 מיליון ש"ח. אנחנו לא רוצים לעשות להפקות אחרות מה שעשו ל"לאטמה", שביטלו אותה והעבירו - -
<היו"ר עמרם מצנע:>
לא, אל תבטל. תחתום על הפקה שנכנסת גם ב-2014 לביצוע ויש לה תקציב מ-2013, ותתקצב אותה כרגע בפחות מיליון - -
<יוני בן מנחם:>
אז אני צריך לפגוע בהפקה אחרת.
<היו"ר עמרם מצנע:>
לא, אתה אומר למפיק: תשמע, - -
<יוני בן מנחם:>
מר מצנע, תאמין לי שהענין נבדק משפטית ואי אפשר לחתום לפני ה-1.1. - -
<היו"ר עמרם מצנע:>
זה לא יכול להיות, זה לא עושה לי שכל.
<יוני בן מנחם:>
- - אי אפשר לפצל הפקות, יש לנו נהלים. אם הייתי יודע שאתם נכנסים לרזולוציות האלה הייתי מביא את סמנכ"ל הכספים ואת היועץ המשפטי שיסבירו לכם.
<היו"ר עמרם מצנע:>
אז תביאו אותו, חבל שהוא לא בא. לא עושה לי שכל שאין לכם סמכות לקחת, אחרי שאתם יודעים מה אתם עושים ב-2014, יש תקציב 2014, ואי אפשר לעשות הסטות ככה שאפשר לעשות הכנות כבר ב-2013. זה לא עולה לי בשכל.
<יוני בן מנחם:>
זה המצב.
<איילת שקד:>
אמרם, אולי נקבע עוד דיון - -
<דבורה הנדלר:>
אם יורשה לי, חברת ההפקה מבקשת 3 חודשים להתארגנות.
<היו"ר עמרם מצנע:>
זה לא חשוב, הם צריכים התחייבות.
<דבורה הנדלר:>
ודאי, הם לא יעשו שום דבר בטח גם לאור כל ההיסטוריה והסחבת הזאת, הם לא יתחילו לעשות הפקה כל זמן שהדברים לא חתומים. אני במקומם גם לא הייתי - -
<יוני בן מנחם:>
מבחינה משפטית, אני רוצה שתבינו שמבחינה משפטית, ברגע שהוא זכה בהליך מכרזי שהוא זכה במכרז - -
<היו"ר עמרם מצנע:>
דרך אגב, אתה יודע שלפי חוקי המדינה לפחות, אתה לא יכול לצאת למכרז אם אין לך תקציב.
<יוני בן מנחם:>
נכון.
<היו"ר עמרם מצנע:>
נו, אז איך יצאת למכרז?
<דבורה הנדלר:>
אז היה.
<יוני בן מנחם:>
זה היה בתקציב 2013 והם ביטלו את זה - -
<היו"ר עמרם מצנע:>
אז אתה צריך לצאת למכרז חדש, אם אתה רוצה לדקדק בחוק.
<יוני בן מנחם:>
לא, הוא זכה כדין - -
<היו"ר עמרם מצנע:>
הוא זכה כדין על תקציב שבוטל. לא, אבל אני עכשיו המשפטן ...
<יוני בן מנחם:>
אם אני אבטל, אז יגידו לי: עוד פעם ביטלת את "לאטמה", נכון?
<היו"ר עמרם מצנע:>
אוקי, מה את רוצה?
<איילת שקד:>
אני רוצה שהם יביאו לכאן את המחלקה המשפטית, שנעשה דיון המשך.
<היו"ר עמרם מצנע:>
לא, אני לא עושה אבל תבדקי אתם, תשבי אתם.
<משה זלמן פייגלין:>
בואו נקבע דיון שידווחו לוועדה ב-1 בינואר שזה נחתם. אני רוצה לשמוע ב-1 לינואר אם ב-1 לינואר, זה לא עוד הרבה זמן - -
<היו"ר עמרם מצנע:>
אנחנו נבקש כך לסיכום: 1. שמענו את הצדדים ודי התפלאנו לשמוע את דרך הייסורים שעוברת תכנית "לאטמה" בדרך להיות משודרת לעם ישראל. 2. רשמנו לעצמנו ואנחנו מבקשים עדכון דיווח שאכן ב-1 לינואר 2014 נחתם ההסכם שמאפשר להתחיל להפיק את התכנית. 3. רשמנו לעצמנו שבתוך שבועות, לאחר אישור תכנית 2014 ואישור לוח השידורים, אכן תשובץ התכנית ב-2014.
<דבורה הנדלר:>
בתחילת 2014.
<היו"ר עמרם מצנע:>
לא אמרתי "בתחילת", אמרתי ב-2014. אני לא יכול להגיד "בתחילת". - - 4. אנחנו עדין מבקשים מהנהלת רשות השידור, באמצעות הייעוץ המשפטי והחשבים, לבחון אפשרות להקדים את ההתקשרות עוד בשנת 2013 על בסיס תקציבי 2014.
<איילת שקד:>
יש לי עוד שאלה: האם אתם מתכננים להעלות ללוח השידורים קודם, אמרתם שיש אחת שהיא שמאל ואחת ימין. האם אתם מתכננים להעלות לשידור את תכנית השמאל לפני הימין כי תכנית הימין עוד לא הופקה או שאתם רוצים להעלות אותן ביחד?
<היו"ר עמרם מצנע:>
אני מניח שכן. היא מונחת על המדף.
<נילי בן גיגי וולף:>
אז "היהודים באים" ו"שלום בית" יעלו עוד  לפני ש"לאטמה" הופקה. זה מה שיקרה.
<אמיר גילת:>
קודם כל, כשנקבל את לוח השידורים נבחן אותו. הקולות שנשמעו בוועדת התוכן היו שהם יועלו בו-זמנית.
<איילת שקד:>
שלושתן?
<אמיר גילת:>
שתיהן. אני מדבר על "היהודים באים" ועל "לאטמה". זה כרגע מה שקיים. כמובן שכשמדברים על איזון לא תמיד צריך להיות איזון אבל להיפך, פה הוועדה אמרה שמכיוון שז'אנר הסאטירה מחודש עכשיו ברשות השידור, הוא לא קיים היום, כשהוא יעלה, הוא יעלה בצורה מאוזנת - -
<היו"ר עמרם מצנע:>
אני רוצה גם להוסיף ולומר שהכנסת על חבריה לא מתערבת בתכנים. שמענו והבנו שרשות השידור מחויבת לאיזון. האיזון הוא לא רק במה שנקרא שמאל וימין כי אני לא תמיד בטוח שאני מבין מה זה תמיד שמאל וימין. באמת אני אומר את זה. האיזון הוא איזון של פריפריה ומרכז, של העדות השונות שמהן מורכבת החברה הישראלית. איזון זה איזון על כל הקשת הרחבה. זהו. אז זה יהיה בסיכום. רצית משהו?
<יהודה אלרם:>
אני עורך הדין של "לאטמה". אני רוצה לבקש מהוועדה שתוסיף קריאה לרשות השידור שאת חליפת החוזים, שזה תהליך שלעולם לוקח זמן, תחל כבר כעת.
<היו"ר עמרם מצנע:>
מה אנחנו יכולים רק לומר, שאת כל התהליכים הבירוקרטים של סיכום נוסח החוזה צריך לסיים עד חתימתו, שכפי שנאמר לנו, ב-1 לינואר 2014.
<יהודה אלרם:>
ממילא שכל התהליכים שמובילים לכך יחלו מיד.
<היו"ר עמרם מצנע:>
אנחנו מביאים פה לידי ביטוי, וזה אולי באחד המשפטים הראשונים, את הרצון שלנו שהבירוקרטיה לא תכתיב לנו גם את החיים כל כך בקיצוניות.
<יהודה אלרם:>
אחרת לא יהיה חומרים לסאטירה.
<היו"ר עמרם מצנע:>
לא, אחרת לא יהיו משרות.
<איילת שקד:>
התכנית הראשונה שתעשו זה על הדיון הזה.
<היו"ר עמרם מצנע:>
תודה רבה. הישיבה נעולה.
<הישיבה ננעלה בשעה 11:49.>
