דברי הכנסת

הישיבה המאתיים-ושישים-ושבע של הכנסת הארבע-עשרה

יום רביעי, ד' בטבת התשנ"ט (23 בדצמבר 1998)

ירושלים, הכנסת, שעה 11:03

תוכן העניינים

דברי יושב-ראש הכנסת

מסמכים שהונחו על שולחן הכנסת

דיווח משלחת הכנסת לפולין

שאילתות בעל-פה

העברת המופתי הפלסטיני להר-הבית

חילופי גברי בוועדות הכנסת

שאילתות בעל-פה

העברת כספי שכר הלימוד לבתי-הספר ההתיישבותיים

בחירת מנהלי בתי-ספר וסגניהם לרשויות מקומיות

הצעת חוק הרשויות המקומיות (מימון בחירות) (הוראת שעה), התשנ"ט–1998

(הצעת חבר הכנסת א' אושעיה)

הצעת חוק המפלגות (תיקון – חברות במפלגה החל מגיל 17), התשנ"ח–1998

(הצעת קבוצת חברי הכנסת)

הצעת חוק הצעת חוק סדר הדין הפלילי (תיקון – שיפוט מהיר בעבירות אלימות
במשפחה), התשנ"ח–1998

(הצעת קבוצת חברי הכנסת)

הצעת חוק קליטת חיילים משוחררים (תיקון – פיקדון ומענק), התשנ"ז–1997

(הצעת חבר הכנסת רע' כהן)

הצעת חוק הגנת השכר (תיקון – אחריות מקבל השירות), התשנ"ח–1998

(הצעת קבוצת חברי הכנסת)

הצעת חוק שוויון הזדמנויות בהשכלה הגבוהה, התשנ"ח–1998

(הצעת קבוצת חברי הכנסת)

הצעת חוק העתיקות (תיקון – חפירות בדיקה והצלה), התשנ"ט–1998

(הצעת קבוצת חברי הכנסת)

הצעת חוק הרשויות המקומיות (יועצת לענייני מעמד האשה), התשנ"ח–1998

(הצעת קבוצת חברי הכנסת)

הצעת חוק הרשויות המקומיות (יועץ לענייני מעמד האשה), התשנ"ח–1998

(הצעת חברת הכנסת נ' בלומנטל)

הצעת חוק הרשויות המקומיות (ועדות ומחלקות דתיות), התשנ"ח–1998

(הצעת חברת הכנסת ס' לנדבר)

הצעת חוק עובדים זרים (העסקה שלא כדין) (תיקון – ערכות מגן) (הוראת שעה),
התשנ"ח–1998

(הצעת חברת הכנסת ד' איציק)

הצעת חוק כלי הירייה (תיקון – הכשרה, רישוי ודיווח), התשנ"ח–1998

(הצעת קבוצת חברי הכנסת)

הצעת חוק הרשויות המקומיות (שיעורי ארנונה על מבנים מוזנחים), התשנ"ח–1997

(הצעת חבר הכנסת א' פורז)

הצעת חוק לתיקון פקודת מס הכנסה (הגדרת מוסד ציבורי), התשנ"ח–1998

(הצעת חבר הכנסת ח' אורון)

הצעת חוק אישור ספרי לימוד בבתי-הספר, התשנ"ח–1998

(הצעת חבר הכנסת א' מאסלה)

הצעת חוק רופאי שיניים (תיקון – השוואת תנאים), התשנ"ז–1997

(הצעת חבר הכנסת י' שטרן)

הצעת חוק לתיקון פקודת העיריות (סייגים להעסקה בשל קרבה משפחתית),
התשנ"ז–1997

(הצעת חבר הכנסת נ' סלומינסקי)

הודעה אישית של חבר הכנסת נ' דהן

הצעת חוק לתיקון פקודת העיריות (סייגים להעסקה בשל קרבה משפחתית),
התשנ"ז–1997

(הצעת חבר הכנסת נ' סלומינסקי)

הצעת חוק הצגת מחירים, התשנ"ח–1998

(הצעת חבר הכנסת מ' נודלמן)

הצעת חוק שירותי הדת היהודיים (תיקון – ייעוד הכספים המשתלמים לרכישת חלקות
קבר בחיים), התשנ"ט–1998

(הצעת חבר הכנסת ר' פנחסי)

הצעת חוק-יסוד: הממשלה (תיקון מס' 8) (מועד הבחירות המוקדמות לכנסת ולראש
הממשלה)

(קריאה ראשונה)

שאילתות ותשובות

סגירת בית-ספר לילדים חריגים

חוב עיריית נתניה למוסדות החינוך בעיר

השמת תלמידים יוצאי אתיופיה בבתי-הספר

החינוך המיוחד במגזר הערבי

יישום חוק חינוך מיוחד במגזר הערבי

חינוך לגיל הרך במגזר הערבי

סייעות פדגוגיות לחינוך המיוחד במגזר הפרטי

טיפולים פרא-רפואיים בגני החינוך המיוחד

תנאי לימוד של תלמידים נכים

מעמדם של מדריכי נוער מוסמכים

העסקת מורים גמלאים כממלאי-מקום בבתי-ספר

הצעה לסדר-היום

קוברים את הארכיאולוגיה

הצעה לסדר-היום

השבתת שישה בתי-ספר של החינוך העצמאי בירושלים

הצעות לסדר-היום

התפטרות שר האוצר פרופסור יעקב נאמן

הצעות לסדר-היום

מתקפת ארצות-הברית ובריטניה בעירק וההפגנות בשטחי הרשות הפלסטינית

שאילתות ותשובות

גולים עירקים בישראל

איחוד משפחותיהם של אזרחים ערבים בישראל

רישום עולים מחבר המדינות במרשם האוכלוסין

תוכנית לאיחוד רשויות מקומיות

אתר כלנית לאיסוף אשפה

סיפוח מקרקעין לתחום שיפוט המועצה האזורית משגב

סיפוח מקרקעין לתחום שיפוט המועצה האזורית משגב

תעודות מעבר לירדן לתושבי מזרח-ירושלים

תושבות לאזרח ישראל

העלאת לא-יהודים בזהות בדויה

המצב התברואי של החופים המוכרזים בבת-ים

ריכוז מתן השירותים לתושבי ירושלים הערבים בסניף אחד של משרד הפנים

שכר המצילים בחיפה

גירושה של עולה מאוקראינה

מדיניות משרד הפנים כלפי נשים ערביות ישראליות

טיפול בתלונה על עיריית נתניה

הנפקת ספחים לתעודות זהות של תושבות ישראל שוויתרו על אזרחותן

השביתה במשרד הפנים

המרכז לדמוגרפיה

סיוע ליולדות הזקוקות לתקופת החלמה

שכר יום מילואים לסטודנט שאינו עובד

אמנות ארגון העבודה הבין-לאומי

תוכנית אב לילדים בסיכון ואלימות במשפחה

ילדים מחוץ לביתם

כוח-אדם בפנימיות טיפוליות

המכון לבריאות, בטיחות וגיהות העובד

עובדים זרים

עבודה בשבת של 53 קיבוצים

לשכת התעסוקה לאקדמאים באשדוד

הצעות לסדר-היום

רצח אשה בכפר מכר בידי בעלה

הצעות לסדר-היום

רצח הירקן בטירה ופעולות משטרת ישראלהיו"ר ש' וייס:

הצעה לסדר-היום

ביטול האשמה נגד מי שכונו "כנופיית מע"צ"

הודעת היושב-ראש

הצעה לסדר-היום

נוסח חוק מימון מפלגות לנוכח הקמת עמותות להרצת מועמדים

דברי יושב-ראש הכנסת

היו"ר ד' תיכון:

היום יום רביעי, ד' בטבת התשנ"ט, 23 בדצמבר 1998, יומיים לאחר המפץ הגדול,
ועל אף המפץ הגדול חברי הכנסת באים כאילו אין פריימריס. ישיבת הכנסת פתוחה.

שתי הודעות. ברצוני לברך מעל בימת הכנסת את אזרחיה הנוצרים של מדינת ישראל,
את הנוצרים בארצות השכנות ואת העולם הנוצרי כולו לרגל חג המולד והשנה
האזרחית החדשה. אנחנו מקווים, שבמשך השנה החדשה, לארץ הקדושה לשלוש הדתות,
היהדות הנצרות והאסלאם, יבוא שלום. בשמי, בשם הכנסת ובשם העם בישראל אנחנו
מאחלים לכם שנה טובה, שנה של שלום.

רבותי, עוד הודעה. תושבי הצפון, אנחנו כאן בכנסת בירושלים שולחים לכם את
ברכתנו – חזקו ואמצו. לבנו אתכם היושבים במקלטים תחת מטחי טילי ה"קטיושות".
אנחנו מזדהים עם הסבל הרב שעובר עליכם ומייחלים לרגע שבו נוכל לומר: החיים
בגבול הצפון חזרו למסלולם.

אני שולח מהכנסת את תנחומינו למשפחה הלבנונית שאיבדה את יקיריה בהפצצה
בשוגג.

מסמכים שהונחו על שולחן הכנסת

היו"ר ד' תיכון:

רבותי חברי הכנסת, הודעה למזכיר הכנסת.

מזכיר הכנסת א' האן:

ברשות יושב-ראש הכנסת, הנני מתכבד להודיע, כי הונחו היום על שולחן הכנסת:

לקריאה ראשונה מטעם ועדת החוקה, חוק ומשפט – הצעת חוק-יסוד: הממשלה (תיקון
מס' 8) (מועד בחירות מוקדמות לכנסת ולראש הממשלה).

החלטת ועדת האתיקה בקובלנותיהם של חברי הכנסת בני אלון וניסן סלומינסקי נגד
חבר הכנסת עזמי בשארה. תודה רבה.

דיווח משלחת הכנסת לפולין

היו"ר ד' תיכון:

בסוף השבוע ביקרה משלחת של הכנסת בפולין, והיא הורכבה מיושב-ראש הכנסת
ומחבר הכנסת פרופסור שבח וייס, שזכה לקבל פרס חשוב. המשלחת נפגשה עם הנשיא,
נשיא פולין, שיבקר כאן בעוד כשבוע וחצי עם ראש הממשלה ועם שר החוץ ועם
יושבי-ראש שני הבתים בפולין, וחבר הכנסת שבח וייס ידווח על עבודת המשלחת.
אני מקווה שעד אז יבוא מישהו מהממשלה.

ענת מאור (מרצ):

– – – שר החינוך.

היו"ר ד' תיכון:

סגן השר צריך להגיע. יש לנו לפניו סגן השר מיכאל איתן. הוא בדרך.

קריאה:

– – –

היו"ר ד' תיכון:

אבל השואל איננו. אז מה אעשה אם השואל איננו?

שמריהו בן-צור (מפד"ל):

אני מוכן לייצג אותו.

היו"ר ד' תיכון:

לא.

שמריהו בן-צור (מפד"ל):

זו שאלה חשובה מאוד.

שבח וייס (העבודה):

אדוני היושב-ראש, חברי היושב-ראש, חברי הכנסת, אני מצטרף בלב שלם לברכה
שנשא כאן יושב-ראש הכנסת לאזרחי ישראל הנוצרים לרגל חג המולד ולכל הנוצרים
בעולם, הנוצרים שהם ידידי ישראל – יש גם אחרים.

זאת גם הזדמנות ראשונה לומר דברי ברכה לציבור המוסלמי בארץ ובעולם בתוך
חודש הרמדאן, להביע הזדהות עמוקה וכאב עם תושבי הצפון ואיחולי החלמה
לפצועים ושיקום לנפגעים, ולהביע גם את הצער הנורא על האסון שפקד את האם
וששת ילדיה בלבנון בפגיעה של צה"ל בשוגג, כפי שאמר יושב-ראש הכנסת.

היו"ר ד' תיכון:

אגב, בכנסת 85 חברים.

שבח וייס (העבודה):

חלק יבוא בוודאי גם למליאה.

אדוני היושב-ראש, המשלחת שהזכרת, בראשותך, ביקרה בפולין במשך שלושה ימים
ביקור מאוד אינטנסיבי, ויש איזו מקריות כזאת, שעכשיו בהרכב הצנוע של המליאה
יושב יושב-ראש הכנסת דן תיכון שהוא ממשפחה יוצאת פולין, שזהו נדמה לי מסעו
הראשון לפולין, והיה כאן צירוף של שליחות פרלמנטרית ממלכתית חשובה ומסע של
התרגשות והתרפקות מאוד מפעימה של יושב-ראש הכנסת בארץ אבותיו, ובהמשך המסע
גם היתה לו האפשרות לבוא אל המקום שבו היה למשפחה שלו בית, שבט גדול. אני
לא זכיתי להצטרף באותו יום, אבל אחר כך שוחחנו והוא סיפר על ההתרגשות
הבלתי-רגילה. אני מבין את ההתרגשות. זה דבר שהוא בבחינת הלם, זו תופעה מאוד
ייחודית לתולדות העם היהודי, שהוא, דן תיכון, יושב-ראש הכנסת, ממשפחה יוצאת
פולין; אני יושב-ראש הכנסת לפניו, היום סגנו, ממשפחה יוצאת פולין, באים אל
המחוזות האלה, שהם בעצם בית-הקברות של העם שלנו; בית-קברות משפחתי
ובית-קברות לאומי.

וגם כאן בהרכב המקרי הזה עכשיו באולם יושב מודי זנדברג, סגן שר החינוך,
שעוד מעט גם ישיב על שאילתות, והוא ממשפחה של ניצולי שואה בדיוק מהעיירה
שלי, בוריסלב. ויושב פרופסור נודלמן מלביב, היום אוקראינה, פעם פולין,
ויושב פרופסור צבי ויינברג מקרוקיב, מקראקוב, פולין. היתה כאן קודם ענת
מאור, שמהקיבוץ שלה, נגבה, נשלח השגריר הישראלי הראשון לפולין, ישראל
ברזילי, לימים שר הבריאות, איזו מקריות, וכמובן חברים אחרים, חברים שלנו
בכנסת.

אני הוזמנתי לפולין על מנת לקבל פרס, שכנראה הוא פרס יוקרתי, על-ידי מכון
על שם האח אלברט, אחד ההומניסטים הפולנים, כשנותני הפרס הזה מבקשים לתת
ביטוי של הוקרה לאדם שלדעתם פעל לפיתוח יחסי סובלנות והפצת רוח אנושית בין
בני-אדם ועל הרקע המיוחד של יחסי פולין-ישראל, פולין והעם היהודי.

ההחלטה לנסוע לשם בהקשר זה היתה קשה, אבל אחרי שביררתי והתברר לי שזה מכון
מאוד פוזיטיבי והוא מעניק פרסים לאישים שהם בעלי ערך, והוא לא רק שאינו
נגוע באנטישמיות אלא הוא לוחם נגדה, שמחתי לקבל אותו.

הצעתי אז ליושב-ראש הכנסת, חברי דן תיכון, שמכיוון שאמורה לצאת משלחת רשמית
לפולין, נחבר את הדברים האלה יחד. הוא עשה את זה, ואני מודה לו מקרב לב.

זה היה מרגש מאוד כאשר הופענו בטקס, ואני הודיתי לאלה שזיכוני בפרס הזה,
ודן תיכון כיושב-ראש הכנסת נאם ואמר את מה שהוא צריך להגיד בנסיבות כאלה,
על היחסים המורכבים, המתעתעים, המביכים, המיוחדים בין העם הפולני לעם
היהודי, למדינת ישראל.

אבל זאת היתה גם שליחות נטו. כאשר נחתנו, ישר מנמל התעופה – והשגריר יגאל
אנטבי, הדובר מיכאל סובלמן וצוות השגרירות, שיש להודות להם על הארגון היוצא
מן הכלל של המשלחת, ואתנו גיורא פורדיס, דובר הכנסת, בעצמו יליד פולין,
שעשה שם סטאז' מחודש בשפת משפחתו – נסענו ישר ללשכתו של ראש ממשלת פולין,
פרופסור בוזק, היתה לנו פגישה של כשעה, מאוד אינטנסיבית, מאוד חשובה, ואני
מייד אדבר בקיצור על העניינים שהעלה יושב-ראש הכנסת, ואני יחד אתו, שנוגעים
ליחסים בין שתי המדינות.

נפגשנו עם ההנהגה של פולין, למחרת נפגשנו עם פרופסור ברטושבסקי, שהיה שר
החוץ של פולין, ידיד גדול של ישראל, בעצמו בוגר אושוויץ, פולני שנשלח
לאושוויץ בשל פעילותו הליברלית, והוא הנשיא העולמי של יוצאי אושוויץ, של
ניצולי אושוויץ, היום יושב-ראש ועדת החוץ של הסנאט של פולין, עם כל הנהגת
הסיים, עם כל ראשי הסיעות, פגישה חשובה מאוד עם פרופסור גרמק, שר החוץ של
פולין, אישיות מרכזית בהווי החברתי, התרבותי והפוליטי של פולין, וכמובן
הפגישה עם הנשיא קוושנייבסקי, שרעייתו יולנטה גם היא היתה בין מקבלי הפרס,
היא יחד אתי, אני יחד אתה קיבלנו את הפרס שיושב-ראש הכנסת דיבר עליו,
וכמובן עם לוז'ימסקי, יושב-ראש הסיים – ואני מתנצל על השמות הפולניים, אבל
זה מה שיש. אני יודע שלגבי חלק מהציבור הם נשמעים מורכבים וארוכים.

חברי היקרים, בפולין חיו יותר מ-3 מיליוני יהודים. על אדמתה נרצחו כ-3
מיליוני יהודי פולין ועוד כמיליון יהודים שהובאו לשם, לתעשיות המוות
המחרידות של אושוויץ, טרבלינקה, מיידאנק, סוביבור ועוד עשרות מחנות ריכוז
איומים ומחרידים. אין יער בפולין שאתה יכול לטייל בו מתוך איזו נוחות, משום
שבכל יער בפולין יש קברי אחים ואחיות. אין מסילת ברזל בפולין שלא הובילו
עליה את הקרונות העמוסים בבני-אדם שכעבור זמן קצר רובם הפכו לאפר. אין נוף
בפולין שאיננו מעורר זיכרונות של עם שחי שם במשך 800-700 שנים ביחסים די
טובים עם הציבור הפולני ועם הסביבה, שתרם תרומה מדהימה לתרבותה של פולין,
שתרם תרומה מרתקת לעם ישראל, לתרבותו, לדתו, לפיתוח חברתו והנהגתו.

אני סיפרתי להם, שיש אגדה, מין סיפור, כאשר היהודים גורשו ממערב-אירופה והם
מצאו מקלט בפולין, יצאה בת-קול ואמרה: פה לין עמך ישראל. כאן תוכל ללון,
לנוח. ומה שקרה לאחר מכן כולנו יודעים. כל ביקור שם הוא בצלו של אותו רגש
נורא, שאתה מבקר בבית-קברות של העם היהודי.

צריך להזכיר, כמובן, גם את העובדה, שנרצחו קרוב ל-3 מיליוני פולנים. צריך
להזכיר את העובדה, שלצד האנטישמיות המסורתית בקרב שכבות רבות בפולין היו גם
אלפים רבים של חסידי אומות העולם, נשים וגברים, שהם אחינו גיבורי התהילה
אצילי הנפש שהצילו מאות אלפי יהודים בגבורתם.

אירופה כולה היא בעצם במובנים רבים אגם של דם יהודי קפוא. משטרים משתפי
פעולה, עוינות, שותפות לרצח, ובפולין היה הריכוז הגדול של ביצוע הרצח.
במובנים מסוימים זאת גם טרגדיה משותפת של שני העמים, ואני מדבר על אותו חלק
של הפולנים שלא היו שותפים לפעולות האיבה, אותו חלק קטן אבל אציל שעזר
וסייע לנו.

יושב-ראש הכנסת, ואני אתו, העלה בפני הפולנים בבהירות, בנחרצות, בגילוי לב,
ללא שום פתלתוליות דיפלומטית אלא כפי שנחוץ וכפי שאתם מכירים את דן תיכון,
והפעם גם אני נהגתי כך, את העניינים הבאים:

ראשית, מה שנראה בעינינו כהפרה חד-צדדית, בוטה, מטופללת, של חוזה חשוב מאוד
שהיה לפולין עם מערכת הביטחון של ישראל בהיקף של מאות מיליוני דולרים.
אנחנו סברנו, שההפרה הזאת היא ביטוי של התעלמות לא רק מחובה משפטית, אלא זה
סוג, הייתי אומר, של בוטות שבהקשר ההיסטורי המתעתע של יחסים בינינו לבין
פולין ולבין העם הפולני, זאת שגיאה גסה מצד הפולנים. תבענו לשקול את העניין
הזה מחדש.

אני לא אחזור על ההסבר שקיבלנו מהפולנים, שהוא פורמליסטי, לגליסטי, מאוד
מאוד מתוחכם, אבל בגרעינו של דבר יש כאן הפרת הסכם.

דבר שני, ואולי חשוב מכול: יש לנו מאבק קבוע, לעם היהודי ולמדינת ישראל,
שהיא נציגה חשובה מאוד של העם היהודי, מאבק בכל הנושא של הצבת הצלבים
באושוויץ. מדובר בצלב גדול שנשאר אחרי שמנזר הכרמליטים שם נסגר ובמאות
צלבים שהם פרי יוזמה של קבוצות קטנות, אנטישמיות, פרובוקטיביות, לאומניות,
חוליגניות, שמנצלות את הרגשות הדתיים של העם הפולני ומתוך התגרות מציבות שם
צלבים.

הסברנו לפולנים, שבמקום הזה, שהוא החור השחור בתולדות האנושות, אף יהודי,
דתי או לא דתי, דתי אורתודוקסי או דתי מתון או מסורתי או לא דתי, לא מסוגל
לשאת את תפילת ה"יזכור" שלו מול צלב, שזה בלתי אפשרי, ושיניחו לנו שם
בעניין הזה.

ההנהגה של פולין, כולה, בעניין זה התייצבה לצד התביעה של יושב-ראש הכנסת
ושלי, ועם זאת נתנה לנו סדרה של טיעונים לגליסטיים, כנראה בחלקם נכונים,
שמכבידים עליה לזרוק משם את האנשים האלה, כי מדובר בעצם בשטח שבו כל אדם
רשאי להציב מה שהוא רוצה, והם כנראה עושים שינויים אדמיניסטרטיביים חוקיים
כדי להתגבר על העניין הזה. אני מאמין שבקטע הזה הם רוצים לעשות שינוי.

יש עוד בעיה גדולה – עם הצלב הגדול של האפיפיור. כשמדובר באפיפיור, האיש
היוקרתי ביותר בעולם הנוצרי – והיום ערב חג המולד, וזאת בוודאי הזדמנות
לברך את הנוצרים לרגל חגם, בוודאי אותם נוצרים שלא פעלו ולא פועלים נגד העם
היהודי מסיבות דת או מסיבות אחרות, והם רבים – האפיפיור הוא איש חשוב, והוא
גם הומניסט גדול, הוא הומניסט. בצעירותו הוא עזר למשפחות יהודיות שם,
באזורים הנוראיים ההם. אבל גם על זה יהיה צורך להתגבר.

עניין שלישי, לא בלתי חשוב, זה העניין של הרכוש היהודי בפולין. מדובר
בקהילה של כ-3.5 מיליוני יהודים, בבתים, בנחלאות, בקרקעות, בבניינים
ציבוריים, בתי-כנסת, ספריות, מועדונים, מקוואות, בתי-עלמין, שרובם עדיין לא
מטופחים.

זהו מאבק ארוך, שאני ניהלתי אותו גם כשהייתי יושב-ראש הכנסת, ויושב-ראש
הכנסת דן תיכון עשה את זה בתקיפות הדרושה, בבהירות הדרושה. היתה לו גם
הזדמנות אישית לבוא ולפקוד את האזור ששם אביו ומשפחתו הגדולה והענפה חיו
וקיימו את הנכסים ואת חיי המשפחה והקהילה כדין וכחוק ברכוש שלהם.

בקטע הזה בתחום הרכוש הציבורי הקהילתי – ואני מסיים – יש סידור, אבל הוא לא
מספיק. הם מעבירים אותו רק לקהילות הקיימות. היו בפולין אלפי קהילות, ויש
היום שבע-שמונה קהילות בלבד. זה בלתי צודק באופן הברור ביותר שלא תהיה כאן
מעורבות של מדינת ישראל, ושל העם היהודי כולו, ויוצאי כל העיירות והערים
האלה, שלא היו מעורבים בטיפול בעתיד ובגורל הנכסים האלה.

וכמובן, שאלת הרכוש הפרטי, שהיא מסובכת ומורכבת ומטופלת באופן חלקי ועדיין
צריכה טיפול, וכל יום שעובר מעמיק את האי-צדק.

אומר כאן מלה קשה. יש כאן קטע מביך, קשה, מייסר ומקומם של "ירשת" – אני לא
אומר "רצחת". הגרמנים רצחו על אדמת פולין. לדאבוננו, אחרי השואה היה קלצה
והיו דברים אחרים שגם חלק מן הפולנים עשו באופן אישי.

אני אומר את זה תמיד, גם בהגינות הדרושה, היו הרבה פולנים שגם עזרו לנו.
היו הרבה מאוד פולנים שהיו אנטישמים, כמו הליטאים, הלטבים והאסטונים.
האחרים היו עוד יותר גרועים.

אבל יש פה "ירשת" לא בצדק. רצחו על אדמתך וירשת, וגם העניין הזה הובהר.

אני מקווה שהיתה תועלת מסוימת בפעולה שעשינו. צריך יהיה להמשיך עוד בהרבה
פעילות בתחום הזה.

אני רוצה להודות אישית מכל הלב ליושב-ראש הכנסת דן תיכון. אני כאן יכול
לומר לחברי דן, אנחנו לא נולדנו לתפקיד והיינו חברים קרובים לפני שאני
נכנסתי לתפקיד ולפני שהוא נכנס לתפקיד ונישאר כאלה גם אחרי כן. זה היה דבר
מרגש שבאים שני שליחים מישראל שיש להם קשר עמוק, משפחתי, לאותה ארץ, לאותו
עם. שניהם בתפקיד די מרכזי בתחום הדמוקרטיה הישראלית, אני בעבר, דן היום.
הוא נהג שם, הייתי אומר, בהתנהגות חברית מאוד, ועשה שליחות מאוד אפקטיבית,
ואני מקווה שזו תרומה, אומנם צנועה, להמשך הטיפול בסוגיות האלה. תודה רבה,
אדוני היושב-ראש.

היו"ר ד' תיכון:

תודה. כן, חבר הכנסת צבי ויינברג.

צבי ויינברג (ישראל בעלייה):

אני רוצה להוסיף מלה.

היו"ר ד' תיכון:

כן, דבר מהמיקרופון, אבל מהר.

צבי ויינברג (ישראל בעלייה):

אדוני היושב-ראש, חבר הכנסת שבח וייס, בנוגע להחזרת רכוש יהודי בפולין אני
רוצה רק לספר משהו אישי. לסבי, דב בריש ויינברג, היו כמעט עשרות, אם לא
יותר, בניינים בקראקוב. לאבי המנוח, משה דוד ויינברג, היו שני בניינים;
בניין אחד שהוא גמר לבנותו בשנת 1938, ממש לפני השואה.

לקחתי עורך-דין פולני וביקשתי ממנו שיבדוק את ספרי הטאבו בקראקוב בנוגע
לבניינים אלה, שהם במרכז העיר ושוויים רב מאוד. אחרי כחודשיים קיבלתי תשובה
מעורך-הדין הפולני, שאמר לי שבעיר קראקוב, שבה הכול שמור – זאת אומרת, העיר
קראקוב היא היחידה בפולין שבה אף בניין לא נפגע, הכול עומד כשהיה, יש אפילו
בתי-כנסת מהמאה ה-16-17 והכול עומד, וכמובן כל הארכיונים, הכול נשאר – מלבד
כנראה במקרה של האזור היהודי של קראקוב, קז'ימיאז', שם עמדו כל הבניינים
האלה – קיבלתי הודעה מעורך-הדין הפולני, שספרי הטאבו של אזור קז'ימיאז'
הלכו לאיבוד. זאת היתה התשובה. תודה.

שבח וייס (העבודה):

ברשותך, היושב-ראש, אומר משפט, ודווקא הייתי מאוד שמח אם היושב-ראש יענה,
כי זה נושא מאוד מרכזי הנוגע לשאלת צדק בסיסית ולמאות אלפי בני-אדם, יהודים
בארץ ובעולם, מאות אלפים.

אני חושב, שמדינת ישראל עושה שגיאה שהיא לא לוקחת את העניין בידיים ברמה
הממלכתית, שגיאה שעשינו עם הפיצויים מגרמניה, שמאפשרת לאין-סוף מתווכים,
עורכי-דין פה ושם וכן הלאה לעשות את מקצועם ואת מלאכתם. זה נושא לאומי
היסטורי של עשיית צדק, והיו צריכים לעשות את זה ברמה ממלכתית. יש לארגן
משרד עם עורכי-דין במשכורת טובה של הממלכה, שייקחו זאת לידיהם, ברמה של
יחסים בין משרדי חוץ.

יש פה שאלה של צדק בסיסי, שהיא לא קטנה יותר מהמאבק שלנו עם שווייץ ועם
אחרים. ויש לעשות את זה באופן הוגן, ואפשר. יש היום בפולין משטר דמוקרטי;
הם רוצים להיכנס לנאט"ו. הדמוקרטיה חשובה להם. לא כולם אויבים; חלק כן,
וחלק גדול לא. עם לחץ ועם טיפול נכון אפשר פה לעשות יותר צדק. זוהי השקפתי.
תודה, אדוני היושב-ראש.

היו"ר ד' תיכון:

תודה. אני רוצה להוסיף שתי הערות.

הערה ראשונה – בפולין אין יהודים, אבל יש אנטישמיות. ואתה שואל את עצמך,
איך יכול להיות דבר כזה, שאין יהודים ועדיין שונאים את היהודים. זאת שאלה
ראשונה.

אשר לבעיית הרכוש, חבר הכנסת ויינברג, במקרה שלי, באתי לראות את העיר שבה
חיו סבי וסבתי, ואת שמותיהם לא ידעתי, כי אבי הגיע לארץ ב-1920. באתי ואמרו
לי, שהכול נשרף, הכול לא קיים, הכול נהרס. התעקשתי לראות במו-עיני, וראה זה
פלא, הכול נמצא, הכול קיים, בכלל זה כל המסמכים. ולא רק שראיתי, אלא ראיתי
היכן נולד אבי והיכן נולד סבי, ואיזה רכוש היה להם, והבתים קיימים והמסמכים
קיימים, והראו לי את הטאבו ואת השטרות וכל מה שאתה רוצה. כשמתעקשים מגיעים,
כי הכול נשמר.

חבל שבית-הקברות נהרס ואין לו זכר. לא ברור אם כיסו אותו בעפר או שלקחו את
המצבות לצורך סלילת כבישים. אבל זה בהזדמנות אחרת.

אני מקבל את מה שאומר חבר הכנסת שבח וייס, שממשלת ישראל לא עושה דבר, וגם
הקונגרס היהודי העולמי עושה מעט מאוד, והכנסת עושה עוד פחות משני המוסדות
האלה, וחבל, חבל שאין טיפול רציני בנושא הזה.

אפשר להגיע להישגים, ותאמין לי, שכאשר עלה העניין השוויצרי כאן בכנסת
ב-1989 וב-1994, חשבו שאין מה לעשות, ובכל זאת עשו את הכול. תודה רבה.

שאילתות בעל-פה

היו"ר ד' תיכון:

רבותי, אנחנו עוברים לשאילתות בעל-פה. חבר הכנסת חנן פורת שואל את סגן השר
מיכאל איתן בנושא: העברת המופתי הפלסטיני להר-הבית. לא הבנתי את השאלה.

נואף מסאלחה (העבודה):

סגן השר איננו.

היו"ר ד' תיכון:

הוא הלך למקום מסוים וביקש שתמתין. חבר הכנסת מסאלחה, הוא ישנו, תמתין.
הנה, הוא הגיע.

שאל את השאילתא. אני לא מבין את הניסוח, מה זה העברת המופתי הפלסטיני
להר-הבית? איפה הוא היה קודם?

העברת המופתי הפלסטיני להר-הבית

חנן פורת (מפד"ל):

אדוני היושב-ראש, רבותי חברי הכנסת, אדוני סגן השר מיכאל איתן, בימים
האחרונים פורסם, שהרשות הפלסטינית משפצת לשיח' עכרמה סברי, המופתי הפלסטיני
מטעם הרשות הפלסטינית, לשכה בהר-הבית, שאליה יעבור.

ברצוני לשאול:

1. האם נכון הדבר?

2. כיצד תנהג כלפי השינוי בהר?

3. האם תופסק פעילות הרשות הפלסטינית בירושלים?

על שאלתך, אדוני היושב-ראש, אשיב בשאלתי הנוספת.

היו"ר ד' תיכון:

בבקשה, סגן השר מיכאל איתן.

סגן שר במשרד ראש הממשלה מ' איתן:

אדוני היושב-ראש, כנסת נכבדה, חבר הכנסת חנן פורת, התשובה שאני מוסר מטעמו
של השר לביטחון פנים היא כדלקמן.

היו"ר ד' תיכון:

למה הוא לא בא להשיב?

סגן שר במשרד ראש הממשלה מ' איתן:

אני רוצה לומר ליושב-ראש – יש עכשיו ישיבה של הקבינט בשל המצב בצפון, ושרי
הקבינט, נדמה לי, למיטב ידיעתי, עולים לצפון. אני מעיר את זה לא רק בתשובה
על השאלה שלך בקשר לשר לביטחון פנים, אלא גם בקשר לשרים נוספים שיצטרכו
להופיע כאן ולהשיב או להביע את עמדת הממשלה בנושא של הצעות חוק.

כאשר פנו אלי, אני סברתי שהיה טוב אם היתה מתקיימת איזו התייעצות והיו
משנים את סדר-היום בהתאם, ואולי דוחים חלק מהדברים לשבוע הבא, אבל בהקשר של
השאילתות שכן קיבלתי בקשה לענות עליהן ולייצג את השרים, אני אעשה את זה.

ובכן, 1. העובדה שלפיה הרש"פ, הרשות הפלסטינית, משפצת לשיח' עכרמה סברי,
המופתי הפלסטיני, לשכה בהר-הבית, שאליה יעבור – העובדה הזאת היא נכונה.

לגבי השאלה, כיצד תנהג הממשלה ביחס לשינוי – – –

נואף מסאלחה (העבודה):

עולם כמנהגו נוהג, סגן השר.

היו"ר ד' תיכון:

חבר הכנסת מסאלחה, זו שאילתא בעל-פה.

נואף מסאלחה (העבודה):

אני יודע.

סגן שר במשרד ראש הממשלה מ' איתן:

ובכן, אין שום כוונה מצד הממשלה לסטות מהמדיניות המקובלת, שעל-פיה נשמר
הסטטוס-קוו במקומות הקדושים בירושלים. העיקרון הזה ינחה את הממשלה גם בהקשר
של הסוגיה הנדונה.

חנן פורת (מפד"ל):

אתה הבנת את התשובה?

סגן שר במשרד ראש הממשלה מ' איתן:

כן, אני הבנתי את התשובה, ואני אפרט אותה, ברשותך.

יש פעילויות מסוימות – – –

טלב אלסאנע (מד"ע-רע"ם):

זו לא התנחלות, למנות רב שם.

היו"ר ד' תיכון:

רבותי, זו שאילתא בעל-פה, ואין לקרוא קריאות ביניים.

טלב אלסאנע (מד"ע-רע"ם):

מה חנן פורת מתערב באל-אקצא מי יהיה השיח', מי המופתי?

היו"ר ד' תיכון:

חבר הכנסת טלב אלסאנע, אני חזרתי ואמרתי: אושרה לו שאילתא בעל-פה, ואינך
רשאי לשאול אותו ו/או לשסע אותו. בבקשה.

סגן שר במשרד ראש הממשלה מ' איתן:

חבר הכנסת חנן פורת, אין זה סוד שירושלים היא נושא למאבק קשה, תקיף, ואולי
עקרוני, בין מדינת ישראל, שירושלים היא בירתה – ואני חושב שמרבית הציבור
ומרבית חלקי הבית הזה, הרוב המכריע, כמעט ללא יוצא מן הכלל, רואים בה עיר
אחת שהיא בירת ישראל, וצריכה להיות כזאת לנצח.

אנחנו יודעים יפה מאוד, שירושלים היא אחד הנושאים שיאסר ערפאת, כראש הרשות
הפלסטינית, שם על סדר-היום הלאומי שלו כמוקד שדרכו אולי הוא ירצה לבסס את
מעמדה של מדינה פלסטינית, שהוא מכריז שירושלים תהיה בירתה. כלומר, אנחנו
נמצאים במוקד שבו עשוי, עלול, להיות קונפליקט קשה מאוד, מורכב מאוד.

נוסיף על העניין הזה את העובדה, שיש מקומות קדושים בירושלים – ליהדות,
לנצרות, לאסלאם – ויש כאן, מעבר למתח הקשה מאוד והמאבק הנוקשה והקשה בנושא
הלאומי, גם נושא דתי.

הדברים האלה מחייבים אותנו, כמי שרוצים בהמשך קיומה של ירושלים כעיר אחת,
בירת מדינת ישראל, להתחשב גם בזכויות, ובמיוחד בזכויות דתיות ובשמירת
הסטטוס-קוו באופן שאנחנו נוכל להמשיך ולקיים את הריבונות היהודית,
הישראלית, בירושלים, בלי להפריע לדתות אחרות, ובלי להביא לכך שירושלים
תהפוך מוקד תבערה.

אני יכול לומר בסיפוק רב, שמדיניות הממשלה ומדיניות ראש העיר ירושלים אהוד
אולמרט הביאו לכך, שבירושלים, שבה גר ציבור פלסטיני כתושבים, לא כאזרחי
מדינת ישראל, הם דווקא מעדיפים, היו רוצים גם תעודת זהות ישראלית, גם להיות
אזרחים של מדינת ישראל, רבים מהם, וזו תעודת כבוד למדיניות של ממשלות ישראל
וראשי הערים בירושלים.

אני מקווה מאוד, שכל סכסוך וכל חילוקי הדעות בירושלים יישמרו בפרופורציות
של פתרון סכסוכים בדרכי שלום, ולא באלימות. על מנת שהדבר הזה יקרה, אנחנו
חייבים לנהוג בזהירות מרבית ובשיקול דעת, על מנת להגן על האינטרסים
הבסיסיים שלנו ולא להיגרר ולסכן אותם עקרונות חשובים שעליהם אנחנו נלחמים,
לא להיגרר במקום ובזמן שמישהו ירצה לגרור לוויכוח כזה או אחר סביב נושא כזה
או אחר שנוח לו.

לכן, כאשר אמרתי שהמדיניות של הממשלה היא שמירה על סטטוס-קוו, ומצד שני
הממשלה ערה לכך, לאותם דברים שאתה מתריע מפניהם, תוך כדי הצגת שאלה כמובן,
אני אומר: המשמעות של התשובה והבנתה – –

היו"ר ד' תיכון:

תסיים.

סגן שר במשרד ראש הממשלה מ' איתן:

– – אם שאלת אותי מה היא בעצם אומרת, היא אומרת שהממשלה אינה שוות נפש לגבי
הנושא והיא תטפל בו בכלים המתאימים.

מתקיים מעקב שוטף אחר ניסיונות הרשות הפלסטינית לפעול בהר-הבית, וקיימות
הידברויות עם כל הגורמים על מנת למנוע את השינוי בסטטוס-קוו. תודה.

היו"ר ד' תיכון:

תודה. רבותי, זו לא הצעה לסדר-היום. זו בסך הכול שאילתא בעל-פה, שתי דקות
תשובה.

חבר הכנסת חנן פורת, שאלה נוספת, בבקשה.

חנן פורת (מפד"ל):

אדוני היושב-ראש, רבותי חברי הכנסת, אדוני סגן השר, אתה, אילו היית במקומי,
היית שואל בלעג: אתה הבנת את זה, ברוך?

אני רוצה לומר לך: עצם מינויו של עכרמה סברי כמופתי בתוך ירושלים מטעם
הרש"פ, כבר יש בו הפרה בוטה של הסכמי אוסלו, שעל-פיהם הרש"פ לא פועלת מתוך
ירושלים. מתוך כבוד לדת, לא נגעו בעניין הזה, ובינתיים לשכתו נמצאת בשולי
הר-הבית.

אתה אומר – לשמור על הסטטוס-קוו. כיום באופן מעשי משפצים לו לשכה במרכזו של
הר-הבית. זו הפרה בוטה של הסטטוס-קוו, גם לטעמך, וגם הסטטוס-קוו היום הוא
רעוע. המשמעות של ניסוח מפולפל כמו שלך היא בעצם מסר ברור לרשות הפלסטינית:
תמשיכו לשפץ, ישראל תשקול בהבנה, באיזון, לא תיגרר, וכדומה. משמעותו של
דבר, שהמקום ישופץ; משמעותו של דבר, שמשם ינהלו את העניינים של הרשות
הפלסטינית, תחת הכותרת של המופתי – אגב, גם בניגוד גמור להסכמים עם ירדן,
וירדן עצמה התריעה מאוד על כך.

אני מצפה ממך, אדוני סגן השר – אם אתה יכול לענות בשם עצמך ואם אתה יכול
לענות בשם הממשלה – לדברים ברורים שאומרים לרשות כי הדבר הזה הוא בלתי נסבל
וכי ישראל לא תעבור על זה בשקט, כי ניסוח כמו שלך משמעותו אחת: אומנם יש
בזה הפרה של הסטטוס-קוו, אבל, כפי שהם אמרו, בצדק, עולם כמנהגו נוהג.

ומלה אחרונה אני רוצה לומר לאלה שציינו כאן את הדברים. ידידי היקר, להתערב
בשאלה מי יהיה המופתי של ירושלים – זה איננו תפקידנו.

נואף מסאלחה (העבודה):

– – –

חנן פורת (מפד"ל):

הנה אני בא אליך. מי יהיה המופתי של ירושלים – זה איננו תפקידנו.

ראובן ריבלין (הליכוד-גשר-צומת):

– – –

טלב אלסאנע (מד"ע-רע"ם):

– – –

חנן פורת (מפד"ל):

תן לי לגמור.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

– – –

חנן פורת (מפד"ל):

תן לי רק לגמור את המשפט. הרי אני הולך לקראתכם.

היו"ר ד' תיכון:

חבר הכנסת דהאמשה, אני מוחק אותך.

עבד-אלמאלכ דהאמשה (מד"ע-רע"ם):

למה אתה לא מעיר להם?

היו"ר ד' תיכון:

אני קורא גם להם. חבר הכנסת דהאמשה, אתה צריך לשאול שאלה. חבר הכנסת
ריבלין.

קריאות:

– – –

חנן פורת (מפד"ל):

אני הרי הולך לקראתך. אני רוצה להסביר: לא אנחנו נקבע מי יהיה המופתי של
ירושלים, כשם שאתם אינכם קובעים מי יהיה הרב הראשי לישראל. אבל אילו היתה
הרבנות הראשית מחליטה להקים את מקום מושבה על הר-הבית בירושלים, אין ספק
שהייתם נזעקים.

היו"ר ד' תיכון:

לסיים.

חנן פורת (מפד"ל):

והזעקה הזאת היא זעקה שמדינת ישראל וממשלת ישראל חייבות להתייחס אליה לא
בניסוחים כל כך מעורפלים, כפי שאתה, אדוני סגן השר, נקטת, ואני מצפה ממך
לדברים ברורים יותר. תודה.

היו"ר ד' תיכון:

תודה. רבותי, אני חוזר ואומר: בשאילתא בעל-פה אין לקרוא קריאות ביניים.

טלב אלסאנע (מד"ע-רע"ם):

אבל זה נאום, לא שאילתא.

היו"ר ד' תיכון:

מי שרוצה לקרוא קריאות ביניים, אני מצטער, אני איאלץ לקרוא לו לסדר.

חבר הכנסת דהאמשה, שאלה נוספת.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

כבוד היושב-ראש, סגן השר, חברי הכנסת, המדובר הוא במסגד אל-אקצא, מסג'ד
אל-אקצא, המסגד הקדוש ביותר לעם בסביבה הזאת, אחד המסגדים הקדושים ביותר
לאסלאם.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

מאז ומתמיד, בכל השנים ובכל הזמנים, במסג'ד אל-אקצא ישבה עילית המוסלמים,
לרבות המופתי של ירושלים.

טלב אלסאנע (מד"ע-רע"ם):

– – –

ראובן ריבלין (הליכוד-גשר-צומת):

– – –

היו"ר ד' תיכון:

חבר הכנסת ריבלין, מה קורה לך?

ראובן ריבלין (הליכוד-גשר-צומת):

לא, יש גבול.

היו"ר ד' תיכון:

אין גבול.

ראובן ריבלין (הליכוד-גשר-צומת):

בכנסת ישראל מדברים על שטח ריבוני של ירושלים ששייך לאש"ף. מה זה?

טלב אלסאנע (מד"ע-רע"ם):

זה לא שטח ריבוני – – –

עבד-אלמאלכ דהאמשה (מד"ע-רע"ם):

אדוני היושב-ראש, אני יכול להמשיך?

היו"ר ד' תיכון:

חבר הכנסת ריבלין, אני קורא אותך לסדר. הוא ישאל ויגמור ויקבל תשובה.

עבד-אלמאלכ דהאמשה (מד"ע-רע"ם):

מסג'ד אל-אקצא, או מה שחבר הכנסת חנן פורת קורא לו – הר-הבית, הוא חלק
מהעיר ירושלים הערבית הפלסטינית, שמעולם לא היתה והיא איננה בריבונות
ישראל. אני אומר את זה במפורש.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

כך אומר החוק הבין-לאומי, כך אומרות האומות המאוחדות, כך אומר העולם, כך
אומרים ההסכמים שהם בדיון עכשיו, שעניין ירושלים יוכרע בסוף הדיונים.

היו"ר ד' תיכון:

לסיים.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

עוד מלה אחת על הסטטוס-קוו. כבוד היושב-ראש וסגן השר, הסטטוס-קוו הוא,
שתמיד האליטה המוסלמית וגם המופתי וכל השיח'ים ישבו במסגד הזה. לכן, מי שקם
למחות עכשיו – הוא רוצה לשנות, לא שמשנים שם עכשיו את הסטטוס-קוו, אפילו
לטעמו ולשאלתו של חבר הכנסת פורת.

היו"ר ד' תיכון:

תודה. אין שאלה, לא שאלת שאלה, תודה רבה לך.

עבד-אלמאלכ דהאמשה (מד"ע-רע"ם):

תודה.

היו"ר ד' תיכון:

חבר הכנסת שבח וייס, בבקשה.

טלב אלסאנע (מד"ע-רע"ם):

זה נושא לדיון על-פי הסכם אוסלו.

שבח וייס (העבודה):

אדוני היושב-ראש, תודה רבה.

אני רוצה לשאול שאלה לא במישור המשפטי, אדוני סגן השר מיכאל איתן, אלא
במישור של התבונה המדינית ואינסטינקט הקיום והשכל הפשוט. פה, ב-4 קילומטרים
רבועים בירושלים, מרוכזים רגשות של 3-2.5 מיליארדי בני-אדם. לכן, בשבילנו
כעם היהודי זו גם זכות וזו גם מעמסה מדהימה, ומה שמחויב לעשות תמיד
בעניינים כאלה אלה החלטות של שכל ולא של התקוטטות – פתאום הוא כן בנה לשכה,
לא בנה לשכה – בין אנשים שרוצים לפוצץ את כל העניין הזה.

שאלתי היא, האם הממשלה בעיקשות, למרות הרכבה הקואליציוני, תמשיך להתנהג שם
בשכל, ולא בכל מיני פטנטים לעורר סכסוכים, מצד זה וגם מהצד שלנו מדי פעם?
זאת שאלתי הפשוטה.

היו"ר ד' תיכון:

תודה. ישיב סגן השר מיכאל איתן.

סגן שר במשרד ראש הממשלה מ' איתן:

אדוני היושב-ראש, אני מצטער מאוד אם חבר הכנסת חנן פורת לא הבין אולי את
העקרונות שהיו מונחים בדברי תשובתי. אני אמרתי, בשם השר לביטחון פנים ובשם
הממשלה, שהממשלה עומדת על המדיניות, שלפיה יישמר הסטטוס-קוו, וזה ברמת
העיקרון. אני לא חושב שזה צריך להיות סגנון העבודה שלנו בירושלים, שהמאבק
על העיקרון צריך להיות מלווה בסגנון שיכול אולי לעורר בעיות שאין בהן צורך.
הדברים נאמרו.

חנן פורת (מפד"ל):

– – – המהות, הבהירות.

סגן שר במשרד ראש הממשלה מ' איתן:

אז אני אומר: המהות והבהירות הן שממשלת ישראל עומדת על קיום הסטטוס-קוו,
והיא תנקוט צעדים על מנת לקיים את הסטטוס-קוו בצורה המפורשת ביותר. בכלל
המושג הזה, סטטוס-קוו, הוא מושג שקיים בממד שצריך להבין אותו. אין
סטטוס-קוו אמיתי – אין, כי החיים זורמים, בכל תחום בחיים שבו אנחנו משתמשים
במושג הזה, סטטוס-קוו. ותמיד יש שאלה כזאת ושאלה אחרת, תגובה א' ותגובה ב',
ולא תמיד התגובה צריכה להיות על-פי הזמנת מי שרוצה לקבל אותה בצורה כזאת או
אחרת.

שבח וייס (העבודה):

נכון מאוד.

סגן שר במשרד ראש הממשלה מ' איתן:

ולכן אני אומר: ברמת העיקרון, אני חושב שיש אחדות ותמימות דעים שאין שום
כוונה, שום רצון לפגוע בסטטוס-קוו, לא לכיוון זה ולא לכיוון אחר. אין
כוונה, במהות, לפגוע בזכויות הדתיות של של שום דת. אין שום כוונה. מצד אחר,
אין גם שום הסכמה, ויהיה מאבק קשה מאוד נגד הרשות הפלסטינית אם היא תרצה
להשתמש בליבוי יצרים, דרך שימוש באלמנטים דתיים. אנחנו, כמובן, לא נשלים עם
כך, אבל לא צריך להגיב כרגע, בהקשר של הר-הבית וירושלים והמקומות הקדושים,
בכל מה שקשור לסכסוך בינינו לבין הרשות הפלסטינית. יש גם מקומות אחרים, יש
גם דיאלוגים כאלה ואחרים, וממשלת ישראל תמצא את הכלים הנכונים לטפל בכך.

ואני רוצה לסכם ולומר: מצד אחד, שמירה בהחלט על הסטטוס-קוו, תוך כדי כיבוד
זכויות בני כל הדתות, ועל המקומות הקדושים, לא רק כאמירה בעלמא, אלא מתוך
נכונות לעזור ולסייע לבני כל הדתות לקיים את אמונתם בירושלים באופן פתוח,
מלא, ומתוך תחושה שהם עושים את זה באהדה ובחסות ממשלת ישראל.

ראובן ריבלין (הליכוד-גשר-צומת):

אבל, אדוני השר, הבעיה היא לא המופתי, אלא הרשות הפלסטינית. למה מדינת
ישראל נותנת לה בכלל איזה מאחז פה?

עבד-אלמאלכ דהאמשה (מד"ע-רע"ם):

הם נמצאים פה.

ראובן ריבלין (הליכוד-גשר-צומת):

אין לנו שום דבר נגד המופתי. המופתי צריך לשבת בהר-הבית תחת שלטון ישראל.
זה הכול.

טלב אלסאנע (מד"ע-רע"ם):

זה קיים – – –

עבד-אלמאלכ דהאמשה (מד"ע-רע"ם):

– – – אלה הן העובדות.

חילופי גברי בוועדות הכנסת

היו"ר ד' תיכון:

רבותי, הודעה ליושב-ראש ועדת הכנסת.

ראובן ריבלין (הליכוד-גשר-צומת):

– – –

עבד-אלמאלכ דהאמשה (מד"ע-רע"ם):

– – – הנשיא של פלסטין.

ראובן ריבלין (הליכוד-גשר-צומת):

מי זה הנשיא של פלסטין?

עבד-אלמאלכ דהאמשה (מד"ע-רע"ם):

– – –

ראובן ריבלין (הליכוד-גשר-צומת):

נשיא פלסטין יושב בעזה, לא בירושלים.

היו"ר ד' תיכון:

חבר הכנסת דהאמשה. חבר הכנסת ריבלין.

בבקשה, חבר הכנסת פנחסי.

רפאל פנחסי (יו"ר ועדת הכנסת):

אדוני היושב-ראש, כנסת נכבדה, הנני מתכבד להודיע בזאת על חילופי אישים
בוועדה המשותפת של ועדת החוץ והביטחון וועדת הכספים לתקציב הביטחון מטעם
סיעת העבודה: במקום חבר הכנסת מיכה גולדמן יכהן חבר הכנסת שלום שמחון.
תודה.

היו"ר ד' תיכון:

תודה. חשוב מאוד.

שאילתות בעל-פה

היו"ר ד' תיכון:

חברת הכנסת ענת מאור שואלת את סגן השר מיכאל איתן בנושא: העברת כספי שכר
הלימוד לבתי-הספר ההתיישבותיים. בבקשה.

העברת כספי שכר הלימוד לבתי-הספר ההתיישבותיים

ענת מאור (מרצ):

אדוני היושב-ראש, אני שואלת את שר האוצר, אבל נראה שבקרוב נשמע רק מסגן השר
תשובות בשם כל השרים.

היו"ר ד' תיכון:

את כנראה לא שומעת את אשר – – –

ענת מאור (מרצ):

על-פי – – –

היו"ר ד' תיכון:

תסלחי לי. היתה כאן הודעה של חבר הכנסת מיכאל איתן, מדוע ראש הממשלה לא
יכול לבוא לכאן עם כמה שרים. אותך אולי לא מעניין, אבל את תושבי ישראל זה
מעניין.

ענת מאור (מרצ):

אתה יודע, אדוני היושב-ראש, זה מעניין אותי מאוד. זה מעניין אותי מאוד, אבל
לא שמעתי.

היו"ר ד' תיכון:

אני לא ראיתי. בבקשה.

ענת מאור (מרצ):

אדוני היושב-ראש, חברי הכנסת, זו גם הזדמנות באמת לאחל שיהיה טוב בצפון.

ממידע שהגיע אלי ממנהלי בתי-ספר בחינוך ההתיישבותי עולה, כי משרד האוצר
העביר בחודש נובמבר רק 50% מכספי שכר הלימוד. הדבר גורם לעיכוב בתשלום
המשכורות למורים ובכל הפעילות בבתי-הספר בחינוך ההתיישבותי.

רצוני לשאול:

1. האם המידע נכון?

2. מה ייעשה כדי לפתור את הבעייה המיידית? תודה.

היו"ר ד' תיכון:

תודה. ישיב סגן השר מיכאל איתן בשם שר האוצר.

סגן שר במשרד ראש הממשלה מ' איתן:

אדוני היושב-ראש, כנסת נכבדה – – –

ראובן ריבלין (הליכוד-גשר-צומת):

צריך לברך את סגן השר על היותו שר האוצר. אדוני היושב-ראש, עוד מעט לסגן
השר יהיו סמכויות הכי רחבות בממשלת ישראל.

היו"ר ד' תיכון:

הוא יהיה כמו יורם ארידור, סגן שר שהוא שר בשבעה משרדים.

סגן שר במשרד ראש הממשלה מ' איתן:

אני רוצה להגיד לך, אני קיבלתי רק את הסמכות לדבר בשמם. ליורם ארידור בזמנו
היתה סמכות גם להחליט בשמם.

נואף מסאלחה (העבודה):

אתה תגיע לזה עד סוף הקדנציה.

סגן שר במשרד ראש הממשלה מ' איתן:

בכל אופן, משרד החינוך הוא הגורם שמתקצב את בתי-הספר האלה. בהערת אגב אני
אסביר לחלק מחברי הכנסת, אולי לחברי הכנסת לא צריך, אבל אני בטוח שבציבור
לא יודעים בדיוק מה זה המושג – בתי-הספר ההתיישבותיים. יש לנו איזו שמורת
טבע מתקופת החינוך הסקטוריאלי – – –

שבח וייס (העבודה):

הטוב.

היו"ר ד' תיכון:

זרמים, זרמים, זרמים.

סגן שר במשרד ראש הממשלה מ' איתן:

ברוח התנועות של הקיבוצים והמושבים – נדמה לי רק לקיבוצים, אולי גם למושבים
– – –

חיים אורון (מרצ):

היות שאתה לא מתמצא – – –

סגן שר במשרד ראש הממשלה מ' איתן:

במועצות האזוריות – – –

היו"ר ד' תיכון:

חבר הכנסת אורון, אני קורא אותך לסדר פעם שלישית. זו שאילתא בעל-פה. אתה,
שכל רגע מעיר לי לגבי התקנון.

חיים אורון (מרצ):

לא שמעתי שקראת לי בפעם הראשונה והשנייה.

ענת מאור (מרצ):

איפה היתה הקריאה הראשונה והשנייה?

סגן שר במשרד ראש הממשלה מ' איתן:

במועצות האזוריות עדיין יש – – –

היו"ר ד' תיכון:

לא, לא, אתה לא יוצא. קוראים לך, אתה לא שומע, נכנס לאמוק.

סגן שר במשרד ראש הממשלה מ' איתן:

הוא רק שומע את המלה קיבוצים וכבר הוא יוצא להגנה.

היו"ר ד' תיכון:

שמעת קיבוצים – – –

סגן שר במשרד ראש הממשלה מ' איתן:

עוד לא אמרתי כלום.

חיים אורון (מרצ):

תיקנתי עובדה. יש טעות לאנשים – – –

היו"ר ד' תיכון:

אבל זו שאילתא בעל-פה.

חיים אורון (מרצ):

בחינוך ההתיישבותי – מעל מחציתם אלה מוסדות חינוך כמו "כדורי"; אין להם קשר
לקיבוצים.

סגן שר במשרד ראש הממשלה מ' איתן:

בסדר, לא משנה.

חיים אורון (מרצ):

שליש דתיים.

ענת מאור (מרצ):

גם עליית הנוער – – –

סגן שר במשרד ראש הממשלה מ' איתן:

מחציתם – – –

היו"ר ד' תיכון:

אני אוהב שהיא עוזרת לך.

ענת מאור (מרצ):

הוא עוזר לי.

היו"ר ד' תיכון:

אני אוהב מאוד שהיא עוזרת לך ועושה כאן סדר במליאה.

סגן שר במשרד ראש הממשלה מ' איתן:

חבר הכנסת אורון, זה רק מחזק את מה שאמרתי קודם, שהמושג הזה, בתי-הספר
ההתיישבותיים, הוא מושג לא ברור. אמרתי קודם, שאני מניח שזה לא ברור לחלק
מחברי הכנסת, ובוודאי לרבים מהציבור. עכשיו אתה הוכחת שזה גם לא ברור לי
בדיוק מה כולל המושג. אז אני מתקן – הוא לא כולל רק קיבוצים, אלא גם את
בתי-הספר החקלאיים ומוסדות כאלה ואחרים.

בכל אופן, השאילתא מתייחסת לתקצוב בתי-הספר האלה, והתשובה היא, שזה באחריות
משרד החינוך. למשרד האוצר הבעיה ידועה, והוא מתכוון לטפל בה בימים הקרובים
במסגרת הפשרת הרזרבות להתייקרות של תקציב המשרד.

היו"ר ד' תיכון:

תודה. חברת הכנסת ענת מאור.

ענת מאור (מרצ):

אדוני היושב-ראש, אדוני סגן השר, אני רוצה את תשומת הלב של סגן השר. אדוני
סגן השר, מאחר שהאגף לחינוך התיישבותי הוא יחידת סמך, וטוב שזה לא בוטל,
הרי שהתקצוב עובר באופן ישיר על-ידי משרד האוצר ולא על-ידי משרד החינוך,
ולכן השאילתא הופנתה למשרד האוצר.

לגופם של דברים, אנחנו נמצאים היום ב-23 בדצמבר, זאת אומרת, יש השהיה של
העברת דבר, שמגיע להם בדין – –

תמר גוז'נסקי (חד"ש-בל"ד):

הלנת שכר.

ענת מאור (מרצ):

– – שיש בו הלנת שכר למורים, יש בו השבתת פעילות, ואין מאיפה להפעיל את
המערכת. זה גורם לנזק קריטי. לכן התשובה שבתוך כמה ימים נטפל, נבדוק, לא
יכולה להתקבל.

אני פונה אליך, אדוני סגן השר, שלא לאפשר זאת בשום קטע של המערכת, לא לפגוע
בשום עובד, בוודאי לא באגף לחינוך התיישבותי כמו בכל מקום אחר.

אני פונה לאדוני סגן השר, שלאחר ישיבת הכנסת היום תטפל בזה כך שהכסף יעבור
לאלתר. יש פה דבר שהוא בלתי תקין בעליל, והוא גורם נזקים אדירים לעשרות
בתי-ספר. תודה רבה.

היו"ר ד' תיכון:

תודה. חבר הכנסת ראובן ריבלין, שאלה נוספת.

ראובן ריבלין (הליכוד-גשר-צומת):

אדוני היושב-ראש, אדוני השר המתאם הנכבד, כמו שאני תומך בחינוך העצמאי של
החרדים, כמו חברת הכנסת מאור כמובן, שתמיכתה בחינוך העצמאי של החרדים היא
ללא סייג ושיור, אני חושב בהחלט שצריך לתמוך ולהמשיך לתמוך בחינוך עצמאי של
התנועות ההתיישבותיות – – –

חיים אורון (מרצ):

בעליית הנוער, ילדי אתיופיה – – –

ראובן ריבלין (הליכוד-גשר-צומת):

אין ספק. גם זה יחידת סמך.

חיים אורון (מרצ):

לא. יש חינוך ממלכתי-דתי – – –

היו"ר ד' תיכון:

חבר הכנסת אורון.

ראובן ריבלין (הליכוד-גשר-צומת):

אין ספק, אבל זה חינוך מאוד – – –

חיים אורון (מרצ):

יורים.

ראובן ריבלין (הליכוד-גשר-צומת):

למה יורים? חבר הכנסת אורון, כל מה שאני בא לומר, שאני לא רק תומך בש"ס,
אני תומך גם במפ"ם-סבא. מה אתה רוצה?

חיים אורון (מרצ):

להיפך.

ראובן ריבלין (הליכוד-גשר-צומת):

מה קרה? מה אתה רוצה? למה תמיד כשתומכים בש"ס זה מוקצה, וכשתומכים בכם זו
ההתעלות בהתגלמותה?

היו"ר ד' תיכון:

אורים ותומים.

ראובן ריבלין (הליכוד-גשר-צומת):

לכן אני חושב, שכפי שאנחנו צריכים לתמוך בחינוך עצמאי של אנשים שלא יכולים
אלא ללמוד בצורה סקטוריאלית, מטעמים כאלה או אחרים, אני תומך כולי בתנועת
ההתיישבות בכל מה שהיא עושה, כמו גם בחינוך ובזרם העצמאי המיוחד שלה, עד
אשר עם ישראל יבוא ויאמר: כולנו יחד יכולים לחיות בכפיפה אחת, ולא ראוי שכל
מקום שבו יש לימודים בישראל איזה נושא תקציבי יפגע בחינוך ובתקינותו.

תמר גוז'נסקי (חד"ש-בל"ד):

מה השאלה? תגיד, האומנם?

ראובן ריבלין (הליכוד-גשר-צומת):

אכן כך.

היו"ר ד' תיכון:

את מפריעה.

תמר גוז'נסקי (חד"ש-בל"ד):

לא היתה שאלה. חיפשתי את השאלה.

היו"ר ד' תיכון:

בסדר, אבל זו שאילתא בעל-פה. חבר הכנסת אחמד סעד, שואל שאלה.

אחמד סעד (חד"ש-בל"ד):

אדוני היושב-ראש, כבוד סגן השר, אני רוצה לנצל את ההזדמנות ולשאול, האם זה
צודק, שמורים בבתי-הספר התיכוניים שלושה-ארבעה חודשים לא מקבלים את
המשכורות שלהם, כי יש גירעונות במועצות מקומיות, שמנצלות את הכסף הזה כדי
לכסות גירעונות? תודה.

ראובן ריבלין (הליכוד-גשר-צומת):

מועצות מקומיות – – –

היו"ר ד' תיכון:

תודה. ישיב סגן השר מיכאל איתן. חבר הכנסת ריבלין, תסתכל, אנחנו רק בשאילתא
השנייה.

סגן שר במשרד ראש הממשלה מ' איתן:

אין ספק שאין כל הצדקה בעולם שאנשים, ובמיוחד מורים שאנחנו רואים בעבודתם
שליחות, שכרם יקופח ותהיה הלנת שכר והם לא יקבלו את משכורתם.

היו"ר ד' תיכון:

אין דבר כזה שתהיה הלנת שכר. אני לא מאמין שיש שם הלנת שכר.

אחמד סעד (חד"ש-בל"ד):

יש, אני יודע.

חיים אורון (מרצ):

גם ברשויות – – –

היו"ר ד' תיכון:

אז מישהו שם עושה משהו לא חוקי.

ענת מאור (מרצ):

– – –

היו"ר ד' תיכון:

ואתה יודע באיזה טור גדל השכר.

חיים אורון (מרצ):

– – –

סגן שר במשרד ראש הממשלה מ' איתן:

אני יכול לחזור על הדברים שלי. משרד האוצר, כפי שדווח לי, ער לבעיה, ואני
יכול בשמכם להודיע כאן, שגם אני באופן אישי אתקשר ואזרז את הגורמים הנוגעים
בדבר על מנת שהבעיה תבוא לידי פתרון.

אם יש בעיות ביורוקרטיות בממשלה, הן לא צריכות להיות על גבם של אנשים שעבדו
ומצפים לשכרם.

היו"ר ד' תיכון:

תודה. חבר הכנסת נואף מסאלחה שואל את סגן שר החינוך, התרבות והספורט בנושא:
בחירת מנהלי בתי-ספר וסגניהם לרשויות מקומיות.

בחירת מנהלי בתי-ספר וסגניהם לרשויות מקומיות

נואף מסאלחה (העבודה):

אדוני היושב-ראש, אדוני סגן השר, חברי הכנסת, בחודש נובמבר נערכו בחירות
לרשויות המקומיות בישראל.

היות שנבחרו חברי מועצות מקומיות וחברי מועצת עיריות, שהם גם מנהלי בתי-ספר
וסגני מנהלים בכפרם ובעירם, רצוני לשאול:

1. כאשר מנהל בית-ספר יסודי או מנהל חטיבת ביניים נבחר כחבר מועצה מקומית
או חבר עירייה, מה עליו לעשות, להתפטר מהעירייה או להתפטר מתפקידו במשרד
החינוך או לצאת לחופשה?

2. מה דינו של סגן מנהל בית-ספר יסודי אשר אינו מקבל שכר מהמועצה המקומית?

סגן שר החינוך, התרבות והספורט א' זנדברג:

אדוני היושב-ראש, חבר הכנסת מסאלחה, אני מתכבד להשיב על השאילתא בעל-פה.

1. לפי החוק, אסור לאדם לכהן בתפקיד של חבר מועצה באותה רשות שבה הוא משמש
מנהל בית-ספר יסודי או חטיבת ביניים, במסגרת שירות המדינה. לפיכך, עליו
לבחור ולהתפטר או מחברותו במועצה או מתפקידו כמנהל בית-הספר.

2. על-פי פסיקה של בית-המשפט העליון, הכלל הנ"ל חל גם על סגן מנהל באותה
רשות.

היו"ר ד' טל:

שאלה נוספת לחבר הכנסת דראושה, סליחה, מסאלחה.

נואף מסאלחה (העבודה):

כולם דראושה.

היו"ר ד' טל:

לא, זה לא משום שכולם דראושה, אלא משום שדראושה אמור לדבר אחריך.

נואף מסאלחה (העבודה):

אדוני היושב-ראש, אדוני סגן השר, איזה פסק-דין אתה מציין, כי אני ביקשתי
לפחות חוות דעת של היועץ המשפטי של משרד החינוך. אבל אם אתה אומר לי שיש
פסיקת בג"ץ, אני מבקש לדעת איזו פסיקה, מה מספרה ואיפה היא. זאת משום שיש
בעיות ספציפיות. אני אומר לך, אני חבר הכנסת נואף מסאלחה, דיברתי עם שני
אנשים אחראים במשרד החינוך לפני הבחירות למועצות המקומיות ושאלתי לגבי סגן
מנהל. הם אמרו לי שאין בעיה. אני אחראי ואני מדבר לפרוטוקול הכנסת. אך מייד
אחרי שאותו אדם נבחר, יש בעיה, לא רק לו, אלא גם לאחרים.

אני מבקש לשאול, איזה פסק-דין, ומה עליהם לעשות, האם להתפטר ממשרד החינוך
או לקבל חופשה.

היו"ר ד' טל:

תודה. חבר הכנסת דראושה, בבקשה.

עבד-אלוהב דראושה (מד"ע-רע"ם):

כבוד שר החינוך והתרבות, במערכת הבחירות המוניציפליות מנהלי בתי-ספר, סגני
מנהלי בתי-ספר יהודים וערבים פעלו כרגיל במערכת החינוך ותמכו ברשימה זו או
אחרת, במועמד זה או אחר. יש מפקחים שאמרו למנהלים ולסגני מנהלים, שלפי
התקנון הם מנועים מלהתערב במערכת הבחירות המוניציפליות ואסור להם לפעול.
מפקחים אחרים אמרו שזה מותר, כי הם אזרחים והם יכולים לפעול כרצונם, לתמוך
בזה או ברשימה זאת.

מה התקנון אומר, האם מותר למנהלי בתי-הספר וסגני מנהלי בתי-ספר לפעול
במסגרת הבחירות המוניציפליות? אני מתכוון לא רק אצל הערבים אלא גם אצל
היהודים, האם מותר להם לפעול במסגרת הבחירות הללו?

היו"ר ד' טל:

שאלה נוספת לחבר הכנסת אופיר פינס.

אופיר פינס-פז (העבודה):

אדוני היושב-ראש, אדוני סגן השר, אני מנצל את ההזדמנות לשאול שאלה אחרת
בעניין אחר, ואם אין לך תשובה, אתה לא מחויב, אבל זה עניין שקשור כמובן
לתפקידך.

ראית מה קרה השבוע במגרשי הכדורגל. בנס, ורק בהתערבות השוטרים, שמגיע להם
הרבה "יישר כוח", נמנעה אלימות מאוד גדולה בסיום המשחק בין "בית"ר ירושלים"
ל"מכבי תל-אביב". זה הסתיים רק בפצועים, וזה עלול היה להסתיים אחרת לולא
היה שם כוח גדול של משטרה.

אני רוצה לשאול, האם נורות האזהרה האלה גורמות למשרד החינוך והתרבות ולמשרד
האוצר ולממשלה, בהקשר של תקציב השיטור במגרשים, לחשוב מחשבה נוספת ולא לקחת
את כל הליגות בכדורגל כבני-ערובה, כי אנחנו משחקים עם הביטחון של כולנו, של
כל מי שבא למגרשים; האם משרד החינוך מתכוון להחזיר באופן מסודר את השיטור
למגרשים? תודה.

היו"ר ד' טל:

תודה לחבר הכנסת פינס. אדוני סגן שר החינוך והתרבות, בבקשה.

סגן שר החינוך, התרבות והספורט א' זנדברג:

לחבר הכנסת מסאלחה, אני לא יודע מי נתן את הייעוץ המשפטי שציינת כאשר פנית
למשרד. אני גם חושב שזה לא מן הראוי שכאן במסגרת הדיון הזה אני אעסוק
בייעוץ משפטי שוטף לגורמים כאלה או אחרים. בשביל זה יש יועצים משפטיים
ברשויות, היכן שאנשים נבחרו, או עורכי-דין שבין היתר מתפרנסים מכך.

לגבי הבג"ץ, כפי שציינתי כאן, אין לי מספרו ושמו. אם תפנה ללשכתי, אני אעשה
מאמץ להמציא לך את הפרטים המדויקים לגבי הבג"ץ.

נואף מסאלחה (העבודה):

אדוני היושב-ראש – – –

סגן שר החינוך, התרבות והספורט א' זנדברג:

תרשה לי להשלים את התשובה.

היו"ר ד' טל:

כשהוא יגמור אני אאפשר לך, אף-על-פי שזה לפנים משורת הדין.

נואף מסאלחה (העבודה):

תשמע מה שהוא אומר.

היו"ר ד' טל:

אני שומע; כפי שהוא שמע מה שאדוני שאל, אדוני ישמע מה שסגן השר משיב. אני
אאפשר לך – – –

נואף מסאלחה (העבודה):

אני מוותר על התשובה.

סגן שר החינוך, התרבות והספורט א' זנדברג:

חבר הכנסת מסאלחה, אני רוצה להשלים את התשובה. טוב, הלך הלך.

חבר הכנסת דראושה, האיסורים או ההיתרים לגבי פעילות במערכת בחירות
מוניציפלית קיימים גם על-פי כללים של עובדי מדינה וגם על-פי החוק. שם מונחת
התשובה לכל סוג ורמה של פעילות. יש פעילויות מותרות ויש פעילויות אסורות,
כמובן לא במסגרת תפקיד אלא במסגרת פעילויות שמחוץ לתפקיד.

לחבר הכנסת אופיר פינס, נושא מימון השיטור במגרשים. עד תום העונה הנוכחית
זה הוסדר. ממשלת ישראל החליטה להעביר 10 מיליונים לטובת העניין, ולכן, עד
תום העונה העניין מוסדר. אני כבר הודעתי כאן, במהלך דיונים קודמים, על הקמת
ועדת-גינת, שיושבת בימים אלה על המדוכה ודנה בנושא כולו. הנושא כולו, הווי
אומר גם סדרי גודל, גם דרכי אבטחה, גם אמצעים בתוך המגרש ומחוצה לו על מנת
להפחית גילויים של אלימות, גם מי יממן, בכמה יממנו ובאיזו דרך יועבר המימון
בסופו של דבר.

אני מקווה, שלאחר שהוועדה תמליץ את המלצותיה והן יאומצו על-ידי, הממשלה גם
כן תאמץ אותן, ואז נוכל לקבוע סדר חדש, ולא נצטרך את הריטואל הכמעט שנתי של
סוף שנה, שבו נגמר הכסף וצריכים לרוץ ולהתחנן ולמצוא את הפטנטים והדרכים על
מנת לאפשר את המשך השיטור. לדעתי, צריך לעשות סדר בדברים. זו היתה הכוונה
שלי ברגע שמיניתי את הוועדה, ואני מקווה שבסופו של דבר נעשה סדר בעניין
הזה.

היו"ר ד' טל:

תודה.

סגן שר החינוך, התרבות והספורט א' זנדברג:

מה עם השאילתות הרגילות?

היו"ר ד' טל:

השאילתות הרגילות יהיו לאחר מכן.

אנחנו עוברים להצעת חוק-יסוד: הממשלה (תיקון מס' 8) (מועד הבחירות המוקדמות
לכנסת ולראש הממשלה), התשנ"ט–1998. יושב-ראש ועדת החוקה, חוק ומשפט יציג את
הנושא. עד שהוא יואיל בטובו להגיע אני מבקש מחברי הכנסת, שמי שלא נרשם
יירשם, כי בעוד דקות ספורות אני אסגור את הרשימה. הנושא חשוב, ואני סבור
שראוי שחברי הכנסת יתייחסו אליו. אני מבקש, שכל מי שעדיין לא אשרר את
בקשתו, שייעשה זאת.

הצעת חוק הרשויות המקומיות (מימון בחירות) (הוראת שעה), התשנ"ט–1998

(הצעת חבר הכנסת א' אושעיה)

היו"ר ד' טל:

חברי הכנסת, הצעת חוק מס' פ/2589, הרשויות המקומיות (מימון בחירות) (הוראת
שעה), התשנ"ט–1998. חבר הכנסת אפי אושעיה, בבקשה.

אפי אושעיה (העבודה):

אדוני היושב-ראש, חברי הכנסת, הצעת החוק, תכליתה לאפשר למי שלא הספיק
בבחירות לרשויות המקומיות להגיש את טופסי הבקשה מסיבות טכניות כאלה ואחרות,
לעשות זאת שישה חודשים מהמועד שהיה קבוע בחוק הנוכחי.

בסך הכול, מפלגות שהלכו ברשימות עצמאיות לא מילאו את הטפסים מחוסר ידיעה,
בגלל טעות בתאריך וכל מיני דברים כאלה, לא נגזול מהן את הזכות המוקנית להן
מכוח הבחירה שלהן למועצה. תודה.

היו"ר ד' טל:

חבר הכנסת אושעיה, יש לך הסכמה של הממשלה בנושא הזה?

רפאל אלול (העבודה):

אין ממשלה אז אין עמדה.

אפי אושעיה (העבודה):

אדוני היושב-ראש, יש הסכמה של משרדי הממשלה. יש תיאום עם השר צחי הנגבי.
קיבלתי פטור מחובת הנחה מוועדת הכנסת בתנאי שתהיה הסכמה של הממשלה. לא עברו
המועדים הנקובים בחוק, וקיבלתי הסכמה במזכירות הכנסת מהשר צחי הנגבי להעלות
את ההצעה היום.

היו"ר ד' טל:

אני מבין. אדוני סגן השר, בבקשה.

סגן שר החינוך, התרבות והספורט א' זנדברג:

אדוני היושב-ראש, רציתי להפנות את תשומת לבך ואת תשומת לבם של חברי הכנסת
לדברים שנאמרו כאן קודם על-ידי השר המקשר מיכאל איתן, שציין שהקבינט מכונס
כרגע לדיון בעניין לבנון, והשרים עולים ככל הנראה צפונה. היתה כאן הערה או
הצעה שיתקיים סוג של התייעצות על מנת לברר כיצד אנו נוהגים באותן הצעות חוק
שהשרים אמורים להשיב עליהן. מן הראוי, אני חושב, שהדבר הזה ייבדק. תודה.

היו"ר ד' טל:

חברי הכנסת, הגיע מועד ההצבעה. אנחנו עוברים להצבעה על הצעת החוק של חבר
הכנסת אפי אושעיה, שכפי שהוא אמר היא תהיה בתיאום עם המשרד הרלוונטי ועל
דעת המשרד הרלוונטי – הצעת חוק הרשויות המקומיות (מימון בחירות) (הוראת
שעה), התשנ"ט–1998. אפשר להצביע.

הצבעה מס' 1

בעד ההצעה להעביר את הצעת חוק לדיון מוקדם בוועדה – 17

נגד – 1

נמנעים – אין 

ההצעה להעביר את הצעת חוק הרשויות המקומיות (מימון בחירות) (הוראת שעה), התשנ"ט–1998, לדיון מוקדם בוועדת הפנים ואיכות הסביבה נתקבלה.

רענן כהן (העבודה):

אני מבקש לצרף את קולי.

היו"ר ד' טל:

17 בעד, נגד – 1, אין נמנעים. אני מצרף את הצבעתו של חבר הכנסת רענן כהן.
אני מודיע על קבלת הצעת חוק הרשויות המקומיות (מימון בחירות) (הוראת שעה),
והיא תועבר לוועדת הפנים ואיכות הסביבה. תודה.

הצעת חוק המפלגות (תיקון – חברות במפלגה החל מגיל 17), התשנ"ח–1998

(הצעת קבוצת חברי הכנסת)

היו"ר ד' טל:

אנחנו עוברים להצעת חוק המפלגות (תיקון – חברות במפלגה החל מגיל 17),
התשנ"ח–1998, מס' פ/2229. חבר הכנסת אופיר פינס יעלה ויבוא ויציג את הצעת
החוק.

אופיר פינס-פז (העבודה):

אדוני היושב-ראש, חברי חברי הכנסת, אני מציע כאן הצעת חוק פרטית לשינוי גיל
החברות במפלגות, הצעת חוק שעברה גם בכנסת הקודמת כמעט את כל המסלול, ורק
קיצור מועד הקדנציה בעצם גרם לה ליפול. היא היתה מוסכמת על כל מפלגות הבית.

חוק המפלגות קובע במפורש, שהגיל שבו אפשר להצטרף באופן פורמלי למפלגה הוא
גיל 18. כנראה עשו את זה משום שבזמנו מה שקבע זה הגיל שמותר להצביע לכנסת,
שהוא גיל 18. אבל כולנו כחברי מפלגות יודעים, שבכל המפלגות פועלים חבר'ה
צעירים מתחת לגיל 18, ואז יש לנו שתי אפשרויות: או לגרש אותם ולהגיד להם:
אל תהיו פעילים במפלגות עד שתגיעו לגיל 18; או לתת להם להיות פעילים אבל לא
לתת להם להיות חברים, כי החברות, כפי שאמרתי, נכון להיום היא בניגוד לחוק
המפלגות.

כיוון שמדובר במצב שהוא עיוות ברור על דעת כל המפלגות, אני מציע להתאים את
המצב החוקי למצב במציאות, ולאפשר לצעירים בני 17 ומעלה להיות חברי מפלגות
ולא רק פעילים חסרי יכולת השפעה וחברות במובן המלא של המלה.

היו"ר ד' טל:

אולי לאפשר להם גם להצביע? אתה מציע גם להצביע או רק להיות חברים?

אופיר פינס-פז (העבודה):

להצביע לכנסת – לא. אני רוצה להבהיר, אני לא מציע לשנות את גיל ההצבעה
לכנסת. הוא נשאר 18. אני מציע להתאים את המצב שבו הרבה מאוד צעירים היום
פעילים בכל המפלגות בארץ, והם פעילים בניגוד לחוק המפלגות. אנחנו מעמידים
אותם ואת המפלגות במצב בלתי אפשרי. ראוי לתקן את החוק ולאפשר חברות במפלגות
מגיל 17. תודה.

היו"ר ד' טל:

אנחנו עוברים להצבעה על הצעת חוק המפלגות (תיקון – חברות במפלגה החל מגיל
17), התשנ"ח–1998, של חבר הכנסת אופיר פינס. אפשר להצביע.

הצבעה מס' 2

בעד ההצעה להעביר את הצעת החוק לדיון מוקדם בוועדה – 14

נגד – אין

נמנעים – אין 

ההצעה להעביר את הצעת חוק המפלגות (תיקון – חברות במפלגה החל מגיל 17),

התשנ"ח–1998, לדיון מוקדם בוועדה שתקבע ועדת הכנסת נתקבלה.

רענן כהן (העבודה):

אני מתנצל. אני מבקש לצרף את קולי.

היו"ר ד' טל:

לאור המאמץ המרוכז שעשית, אני מודיע על 14 בעד, ואני מצרף את קולו של חבר
הכנסת רענן כהן. אין מתנגדים, אין נמנעים. אשר על כן, הצעת חוק המפלגות
תועבר לוועדת הכנסת, אשר תחליט לאיזו ועדה היא תעבור.

הצעת חוק הצעת חוק סדר הדין הפלילי (תיקון – שיפוט מהיר

בעבירות אלימות במשפחה), התשנ"ח–1998

(הצעת קבוצת חברי הכנסת)

היו"ר ד' טל:

חברי הכנסת, אנחנו עוברים להצעת חוק סדר הדין הפלילי (תיקון – שיפוט מהיר
בעבירות אלימות במשפחה), התשנ"ח–1998, של חברי הכנסת מאיר שטרית ואלי
גולדשמידט, מס' פ/2348. ינמק חבר הכנסת שטרית. בבקשה.

מאיר שטרית (הליכוד-גשר-צומת):

אדוני היושב-ראש, רבותי חברי הכנסת, הצעת החוק הזאת, המוגשת על-ידי ועל-ידי
חבר הכנסת גולדשמידט, באה לטפל באחת התופעות הרעות בחברה הישראלית, וזה
העניין של אלימות במשפחה, או אלימות נגד נשים.

לצערי הרב, במצב הנוכחי היום יש הרבה נשים מוכות בארץ, ודמן הפך להיות
הפקר, כאשר אדם יכול להכות את אשתו פעם אחר פעם, והיא יכולה להתלונן במשטרה
פעם אחר פעם, ובעצם גם קצרה ידה של המשטרה מהושיע, כי גם כשהם באים לבקר
בבית, מזהירים ומתריעים ואפילו חוקרים, האיש הולך הביתה בחזרה, וההכאות
יכולות לחזור למחרת בבוקר או אפילו באותו יום.

נראה שהמצב הזה הוא מצב מאוד בעייתי וקשה לטיפול, כיוון שעד שהאיש מגיע
למשפט, אחרי שהוא הכה, וגם בית-משפט משוכנע שהוא הכה, עד שהמשפט מתברר
עוברות שנה-שנתיים והמצב בבית בינתיים הופך גיהינום; עד שהעניין מגיע
לבית-המשפט העבירה הופכת כבר לא רלוונטית, לא לעניין, עבר זמנה, ולפעמים
האשה כבר חוזרת בה ומבקשת רחמים על בעלה שהכה אותה – עד למכות הבאות. הדבר
הזה נראה חמור ביותר.

זו הסיבה לכך שחברנו יחד, חבר הכנסת גולדשמידט ואני, להגיש את הצעת החוק
הזאת, אשר מציעה שאדם שנעצר כחשוד בביצוע עבירת אלימות נגד בן משפחתו – זה
יכול להיות גבר כלפי אשה או אשה כלפי גבר – ייעצר לשבעה ימים, ובתוך שבעת
הימים הללו יוגש כתב אישום לבית-המשפט. המטרה היא לקצר מאוד מאוד את ההליך
שהאיש עובר מרגע שנעשית העבירה ועד אשר מוגש כתב אישום נגדו.

היו"ר ד' טל:

על כל תלונה של אשה נגד בעלה?

מאיר שטרית (הליכוד-גשר-צומת):

לפי החלטתו של השופט. זה לא אוטומטי.

היו"ר ד' טל:

אז זה לא המשטרה.

מאיר שטרית (הליכוד-גשר-צומת):

בוודאי, בוודאי. לא עולה על דעתנו שזו המשטרה.

חנן פורת (מפד"ל):

– – –

מאיר שטרית (הליכוד-גשר-צומת):

לא, האיש מובא בפני שופט.

ראובן ריבלין (הליכוד-גשר-צומת):

– – –

מאיר שטרית (הליכוד-גשר-צומת):

בוודאי, האיש יובא בפני שופט.

היו"ר ד' טל:

חבר הכנסת ריבלין אומר, כמשפטן, שהאפשרות ניתנת היום.

מאיר שטרית (הליכוד-גשר-צומת):

לא. היום גם – – –

ראובן ריבלין (הליכוד-גשר-צומת):

אחת משתיים – אם אתה רוצה לא לעצור אותו לפני שהוא נשפט והורשע, זה דבר
מרחיק לכת.

מאיר שטרית (הליכוד-גשר-צומת):

לא, לא, חלילה.

ראובן ריבלין (הליכוד-גשר-צומת):

אבל אם זה שוטר שיכול לעצור אותו לחקירה, יש לו הסמכות.

היו"ר ד' טל:

חבר הכנסת וייס כיוון בזה לדעת גדולים, מפני שהוא רצה לומר את הדברים הללו.

מאיר שטרית (הליכוד-גשר-צומת):

חבר הכנסת ריבלין, החוק הזה בא לשנות שתי נקודות: האחת, שזה לא יישאר
לשיקול דעתו של השופט; אם הוא חושב שהאיש באמת ביצע את עבירת האלימות, שלא
יוכל לשלוח אותו הביתה. הוא יהיה חייב לעצור אותו לשבעה ימים – – –

חנן פורת (מפד"ל):

בלי שיקול דעת?

מאיר שטרית (הליכוד-גשר-צומת):

רגע, זה בדיוק מה שהחוק אומר.

היו"ר ד' טל:

אתה מתערב בשיקול דעתו של השופט?

חנן פורת (מפד"ל):

יש שיקול דעת או אין שיקול דעת?

מאיר שטרית (הליכוד-גשר-צומת):

בוודאי, בוודאי. אבל היום גם אם השופט רואה שהאיש נהג באלימות והכה בן
משפחה והוא השתכנע בכך, הוא לא חייב לעצור אותו לשבעה ימים.

עבד-אלוהב דראושה (מד"ע-רע"ם):

אני רוצה לשאול שאלה.

היו"ר ד' טל:

הוא יסיים ואני אאפשר זאת.

מאיר שטרית (הליכוד-גשר-צומת):

תרשו לי להשמיע את דברי, ומי שירצה יתנגד להם אחר כך.

עבד-אלוהב דראושה (מד"ע-רע"ם):

שאלת הבהרה: אתה לא חושב ששבעה ימים הם תקופה ארוכה, שתמנע אפשרות של
סולחה, של פשרה בבית?

מאיר שטרית (הליכוד-גשר-צומת):

אני אסביר.

עבד-אלוהב דראושה (מד"ע-רע"ם):

ברגע שהבעל ייעצר לשבעה ימים, אולי הוא ילך להתגרש מאשתו.

מאיר שטרית (הליכוד-גשר-צומת):

בתחילת דברי דיברתי על – – –

היו"ר ד' טל:

ואין סיכוי לשלום-בית.

עבד-אלוהב דראושה (מד"ע-רע"ם):

זה מסכן את המשפחות במקום להביא לאפשרות של פשרה.

מאיר שטרית (הליכוד-גשר-צומת):

בתחילת דברי אמרתי, שלצערי, במציאות הנוכחית, חבר הכנסת דראושה, המצב הוא
בדיוק הפוך. נשים מוכות פעם אחר פעם אחר פעם. האשה מוכה, האיש אומנם נעצר
על-ידי המשטרה, והוא משוחרר לביתו. הוא מכה אותה עוד פעם ועוד פעם, ועד
שמגיע המשפט על ההכאה בפעם הראשונה יכולה לעבור שנה, ובינתיים הוא יכול
להכות אותה כל השנה.

אם רוצים ליצור הרתעה אמיתית של מכים ומפני אלימות במשפחה, נכון שפה
מחמירים את הצעדים, אבל צריך לעשות את זה. האיש יובא בפני שופט. אם הוא אכן
הכה, אין שום הצדקה לשחרר אותו הביתה. הוא ייעצר לשבעה ימים, ובשבעת הימים
הללו המשטרה חייבת להגיש כתב אישום.

יעל דיין (העבודה):

יש היום צו הרחקה.

עבד-אלוהב דראושה (מד"ע-רע"ם):

יש צו הרחקה.

עבד-אלמאלכ דהאמשה (מד"ע-רע"ם):

– – –

היו"ר ד' טל:

חבר הכנסת דהאמשה אומר, שעל-ידי כך אתה מפרק משפחות.

מאיר שטרית (הליכוד-גשר-צומת):

אדוני, זה לא מפרק שום משפחה. מדוע? אני אסביר. אנחנו רוצים ענישה, לא צו
הרחקה. אנחנו רוצים מצב, שאדם שמכה את אשתו ונוהג באלימות ייענש. אם הוא
ייכנס למעצר ויגישו נגדו כתב אישום והמשפט יהיה לאלתר, התוצאה תהיה הרתעה.
אם לא נעשה הרתעה, תאמיני לי, יעל, לא יהיה שום שינוי, ימשיכו להכות נשים
עוד פעם ועוד פעם, וצו הרחקה לא יפתור את הבעיה. רק השבוע נרצחו שתי נשים,
או אשה אחת.

יעל דיין (העבודה):

אלה שני דברים שונים.

מאיר שטרית (הליכוד-גשר-צומת):

מה ההבדל? אם האיש הכה את אשתו, מה יקרה למשפחה? הוא יתקרר במעצר.

עבד-אלוהב דראושה (מד"ע-רע"ם):

אחרי שבעה ימים בבית-הכלא הוא יחזור, וקודם כול יתגרש מהאשה.

מאיר שטרית (הליכוד-גשר-צומת):

יכול להיות שכן ויכול להיות שלא. אולי זו מצווה. לפעמים זו מצווה.

חבר הכנסת דראושה, תחשוב רגע. מי שירצה, יצביע נגד. מה אתם רוצים?

היו"ר ד' טל:

רבותי חברי הכנסת, בואו נאפשר לו להציג את עמדתו. היות שזה נושא חשוב, אני
אאפשר שאלה כאן ושאלה שם כדי להבהיר את הנושא. בבקשה, חבר הכנסת שטרית.

עבד-אלוהב דראושה (מד"ע-רע"ם):

זה באמת נושא חשוב.

מאיר שטרית (הליכוד-גשר-צומת):

חברים, אחת משתיים, תחליטו. אם בעיניכם המצב הקיים לא חשוב, נשאיר אותו
בעינו, אם הוא אידיאלי. אני חושב שצריך לעשות שינוי בגישה כלפי אלימות,
והשינוי הזה לא ייעשה על-ידי נחמדות יותר גדולה. תחשוב רגע מה עובר בראשו
של המכה הפוטנציאלי. כל מה שאתה אומר עכשיו קיים היום, נכון?

עבד-אלוהב דראושה (מד"ע-רע"ם):

כן.

מאיר שטרית (הליכוד-גשר-צומת):

היום יש צו הרחקה, לשופט יש שיקול דעת לעצור את המכה, ועובדה שזה לא עובד.
מדוע? כיוון שכל אחד יודע, שכשהוא בא לבית-משפט, אשתו חוששת, מבקשים
שלום-בית ומדברים וסולחים ושולחים הביתה. רק במקרים קיצוניים מוציאים צו
הרחקה מהבית, וגם אז זה לא פותר את העניין.

אני מציע פה גישה חדשה, שאומרת: תרתיע מראש את המכה. עדיף לאיים בשוט מאשר
להוריד אותו. מדוע? כי כשקיים השוט, כשקיים העונש המרתיע הזה, שאדם שיכה את
אשתו והשופט ישתכנע שהאיש ביצע עבירה של אלימות במשפחתו, הוא ייעצר לשבעה
ימים ובתוך שבעה ימים יוגש כתב אישום, זה דבר מאוד מרתיע.

היו"ר ד' טל:

חבר הכנסת שטרית, אני רוצה לאפשר לכמה אנשים לשאול שאלות, אם סיימת להציג
את עמדתך.

מאיר שטרית (הליכוד-גשר-צומת):

עוד שני משפטים.

היו"ר ד' טל:

בסדר. תוכל להמשיך ולהרחיב אותם.

מאיר שטרית (הליכוד-גשר-צומת):

זה דבר מאוד מרתיע, כי זה משנה את הטיפול בעניין. עכשיו, כל אדם לפני
שיחשוב להשתמש באלימות נגד אשתו יכניס לו לראש, בעקבות החוק הזה, שאם הוא
יעשה את זה, הוא ייעצר לשבעה ימים שבתוכם יוגש נגדו כתב אישום. אתה חושב
שזה לא ירתיע את האנשים?

עבד-אלוהב דראושה (מד"ע-רע"ם):

יש לי ספק. זה לא מרתיע חמומי-מוח.

מאיר שטרית (הליכוד-גשר-צומת):

אני חושב שזה ירתיע. חבר הכנסת דראושה, אם הם חמומי-מוח, שישבו בכלא. אני
בכלל לא מרחם על חמומי-מוח בעניין הזה; ישבו בכלא שבעה ימים, יתקררו ויחזרו
הביתה. ינסו עוד הפעם, ישבו עוד הפעם שבעה ימים. אני מסכים שזה מרתיע, אבל
זו בדיוק המטרה של החוק.

היו"ר ד' טל:

שאלה לחבר הכנסת שבח וייס, בקצרה – בבקשה. אחריו – חברת הכנסת יעל דיין.

שבח וייס (העבודה):

אני ביקשתי להסיר את ההצעה עוד לפני שהחבר שרשום היה בכלל באולם, אבל לא
חשוב.

היו"ר ד' טל:

חבר הכנסת פורת יבקש להסיר.

שבח וייס (העבודה):

בסדר. חבר הכנסת שטרית, זה שהעניין מחריד והרציחות בתוך המשפחה הן תופעת
תופת מחליאה, שהחברה צריכה להעניש את האנשים האלה ולהרתיע, זה כל כך ברור
מאליו, הרי זו תופעה זוועתית, הרצח הזה. יהיה לנו דיון היום ברצח נוסף.

השאלות שלי הן אלה: 1. האם בגישה שלכם אין כפילות מול הכלים שכבר קיימים?
2. האין פה הבעת אי-אמון כמעט גורפת בשופטים? 3. האם לפי דעתכם מה שאתם כאן
מציעים לא יכול גם להמעיד שופטים? אלה שלוש השאלות, כשההנחה היא שצריך
להיאבק בכל הכוח נגד המנוולים האלה.

היו"ר ד' טל:

אני מודה לך על השאלות. חברת הכנסת יעל דיין, בבקשה.

יעל דיין (העבודה):

אני רוצה לציין, וחבר הכנסת שטרית בוודאי יודע את זה, שבמשך שנה ישבה ועדה
בין-משרדית בראשות מנכ"ל משרד העבודה והרווחה, ובין המסקנות שלה שאושרו
על-ידי הממשלה בישיבת ממשלה היה הנושא שאתה מעלה כאן לחקיקה.

אני רוצה לשאול אותך בעניין המעצרים, האם אין כאן הגזמה שפשוט אסור להרשות
אותה.

מאיר שטרית (הליכוד-גשר-צומת):

שבעה ימים?

יעל דיין (העבודה):

סליחה, יש כאן שני דברים שונים: 1. עניין המעצרים; 2. זירוז הליכים
בבית-משפט כאשר הוגש כתב אישום.

עניין המעצרים, לפי דעתי, קיים היום. יש מקרים שגברים אלימים נעצרים עד תום
ההליכים, ולא צריך להוסיף על זה איזה אוטומט. השאלה היא: האם אתה מוכן
להגביל את החוק לעניין זירוז ההליכים בבית-המשפט, ששם יש פקק נורא? כלומר,
הוגש כתב אישום, תינתן לו קדימה בבתי-המשפט, כדי להגיע לדיון.

מאיר שטרית (הליכוד-גשר-צומת):

זה כתוב בחוק.

יעל דיין (העבודה):

אני מציעה להסיר את עניין המעצרים.

היו"ר ד' טל:

תודה. חבר הכנסת דהאמשה, רצית גם שאלה. רבותי, אני מאפשר, היות שהנושא
חשוב, שאלות בקצרה. ממש בקצרה.

עבד-אלמאלכ דהאמשה (מד"ע-רע"ם):

כולנו רוצים להגן לא רק על נשים, אלא בכלל למגר אלימות מהחברה ומהמשפחות.
זו מטרה שאין חולקים עליה. השאלה איך עושים זאת. אני חושב שהצעת החוק הזאת
נראית עכשיו מיותרת על פני הדברים.

מאיר שטרית (הליכוד-גשר-צומת):

אמרת פעם מעל הבמה פה, שזה לא נורא אם נותנים סטירה לפעמים. אם אני טועה,
אני מתנצל מראש. נדמה לי שבדיון על העניין הזה אמרת פעם בכנסת, שזה לא נורא
אם נותנים סטירה לפעמים.

עבד-אלמאלכ דהאמשה (מד"ע-רע"ם):

לא אמרתי את זה בכל אופן.

מאיר שטרית (הליכוד-גשר-צומת):

אם לא אמרת, אני מראש מתנצל.

עבד-אלמאלכ דהאמשה (מד"ע-רע"ם):

מה שאני אומר עכשיו, חבר הכנסת שטרית, שגם אם קורה פעם שנותנים סטירה, לא
צריך בגלל זה להרוס את כל המשפחה. תן למשפחה, תן לאשה ולבעל גם כן להסתדר.
הרי אין אשה ובעל בלי שעות של חילוקי דעות, בלי קושי ובלי אלימות לפעמים.
זה גם קורה. כל פעם שנותנים סטירה, נפרק את כל המשפחה? נעצור אותו עד תום
ההליכים והוא לא יחזור הביתה? אז לא תהיה משפחה ולא תהיה אשה.

היו"ר ד' טל:

תודה. חבר הכנסת דראושה, בבקשה. אחרון השואלים יהיה חבר הכנסת ריבלין. לאחר
מכן ישיב חבר הכנסת שטרית.

עבד-אלוהב דראושה (מד"ע-רע"ם):

אדוני היושב-ראש, חבר הכנסת מאיר שטרית, אני כמוך לא חשוד כמי שתומך
באלימות נגד נשים, אלא אני תומך בזכויות נשים ובשוויון לנשים בכל הנושאים.
אבל, אני חושש, שהחוק הזה שאתם מציעים היום, אתה וידידי חבר הכנסת אלי
גולדשמידט, רק יקשה על הנשים, רק עלול להעיב על מערכת היחסים בין האשה לגבר
ולהרוס את המשפחות. גבר שילך למעצר שבעה ימים רק מפני שאשתו התלוננה על
אלימות או על מעשה אחר, אני חושב שיקשה מאוד עליו אחר כך לחזור הביתה
ולהגיע לשלום-בית.

אני חושש, שמרוב ההתלהבות שלכם להבטיח זכויות לנשים, תזיקו לנשים, תזיקו
למעמד הנשים.

היו"ר ד' טל:

תודה. חבר הכנסת ריבלין, אחרון השואלים.

ראובן ריבלין (הליכוד-גשר-צומת):

אדוני היושב-ראש, יש לי הערצה רבה לחברי, חבר הכנסת מאיר שטרית, כאיש
ציבור, כראש עיר, כאדם שמצוי בכל בעיותיה של ישראל, ואני יודע שכל כוונותיו
טובות.

היו"ר ד' טל:

כאיש אשכולות.

ראובן ריבלין (הליכוד-גשר-צומת):

כאיש ציבור לעילא ולעילא וכאדם שכל עתידו לפניו. השמים הם הגבול. אבל אני
יודע, שכאשר הוא מציע הצעות משפטיות עומדים לידו יועצים משפטיים, וחבר
הכנסת אלי גולדשמידט עמד לידו, ואני מצטער על שחבר הכנסת גולדשמידט לא טרח
להסביר, שאדם בישראל, במדינה דמוקרטית, זכאי כל עוד לא הורשע.

יש כמובן פקודות רבות וחוקים רבים המאפשרים מעצרי ביניים, מעצר וחיפושים,
מעצר עד תום ההליכים. אנחנו לא יכולים לבוא פה, וברצוננו לצאת מעורנו על
מנת להגן על אותן אומללות, נשים מוכות, תופעה אשר הפכה להיות מכה חברתית,
אנו משתמשים בדבר שהופך את החוק בישראל להיות באנומליה מוחלטת. הרי חוקקנו
פה יחד את חוק זכויות האדם. אנחנו נותנים לשופט לשים אדם במעצר לפני שהוא
הורשע? אנה אנו באים?

האומנם, חבר הכנסת שטרית, שרצוננו כל כך להגן על הנשים מוציא אותנו מדעתנו
לבוא ולהוציא חוק מהקשרו?

היו"ר ד' טל:

חבר הכנסת גולדשמידט רוצה להוסיף מלה?

מאיר שטרית (הליכוד-גשר-צומת):

ברשותך, אדוני, הייתי רוצה לענות על השאלות ואחר כך לתת לאלי גולדשמידט
לעזור לי. הוא ידבר אחרי.

היו"ר ד' טל:

בבקשה, חבר הכנסת מאיר שטרית.

מאיר שטרית (הליכוד-גשר-צומת):

אני מבקש להתייחס לכמה שאלות שנשאלו, ואני מבקש אחר כך מחבר הכנסת
גולדשמידט להתייחס לשאלה של חבר הכנסת ריבלין.

חבר הכנסת ריבלין, נדמה לי שיש אי-הבנה מסוימת לגבי מה שאנחנו מציעים, ואני
מבקש להבהיר. נדמה לי שאתה מפרש את החוק לא כפי שאנחנו מתכוונים לו, ואני
מבקש להבהיר. אגב, אני גם רוצה לציין בהזדמנות זו, שאלי גולדשמידט ואני
בעניין הזה עשינו פעולה משותפת, כאשר העניין התחיל ביוזמתה של תנועת ויצ"ו.
היועצת המשפטית של ויצ"ו יזמה בעצם את המהלך הזה עם נשות ויצ"ו בארץ,
ושנינו נענינו בשמחה להצטרף למהלך הזה. חבר הכנסת ריבלין, ההצעה הזאת היא
פרי יוזמתה של עורכת-הדין אירית רוזנבלום, היועצת המשפטית של ארגון ויצ"ו.
הם יזמו את המהלך הזה, ואני ואלי גולדשמידט נרתמנו לו. חזקה גם על אירית
רוזנבלום וגם על ויצ"ו שהם אינם רוצים את רעת הנשים. אבל יש משהו בדבריך
שמאלץ אותי להבהיר קצת יותר בחדות את העניין שאנחנו מציעים.

שים לב מה כתוב בהצעת החוק: "מוצע לאפשר את מעצרו של אדם החשוד בביצוע
עבירת אלימות נגד בן משפחתו עד לשבעה ימים – –"

גדעון עזרא (הליכוד-גשר-צומת):

למה מחבלים אסור?

מאיר שטרית (הליכוד-גשר-צומת):

אמרתי שלא? להיפך.

גדעון עזרא (הליכוד-גשר-צומת):

זה מפני שויצ"ו רוצה?

מאיר שטרית (הליכוד-גשר-צומת):

להיפך, מי אמר שמחבלים לא? אני נגד מעצר מחבלים? אדרבה, תעצור אותם
לשנתיים, אם אתה רוצה.

שים לב, חבר הכנסת ריבלין, " – – ובלבד שתוך תקופה זו יוגש נגדו כתב אישום.
וכן מוצע כי הקראת כתב האישום תיעשה בסמוך לאחר מועד הגשתו".

ראובן ריבלין (הליכוד-גשר-צומת):

אתה מגביל מאוד את בית-המשפט על-ידי כך.

מאיר שטרית (הליכוד-גשר-צומת):

אבל זה הרעיון.

אברהם הירשזון (הליכוד-גשר-צומת):

חבר הכנסת שטרית, אתה פתוח לשינויים בין הקריאה הראשונה לשנייה ושלישית?

מאיר שטרית (הליכוד-גשר-צומת):

בוודאי. אני מבקש לסיים ולענות על שאלות שנשאלו.

לחבר הכנסת וייס, שאמר שאנחנו נכשיל שופטים, התשובה לחבר הכנסת ריבלין היא
גם מה שאני רוצה להשיב לו. חלילה, אין לנו אי-אמון בשופטים, ואיננו רוצים
להכשיל שופטים. אנחנו רוצים לתת כלי שירתיע מכים. ההרתעה נעשית בזה שהמכה
יודע, שאם השופט מתרשם, כשהאיש מובא לפנינו, שנעשתה עבירת אלימות שמצדיקה
את המעצר הזה לשבעה ימים, יעצור אותו לשבעה ימים, והמשטרה חייבת בזמן הזה
להגיש כתב אישום ולהביא אותו למשפט בתוך זמן קצר לאחר מכן.

אין לי שום דבר מקובע בקריאה הטרומית כרגע עד הסוף. אנחנו פתוחים לשמוע כל
דבר וכל עמדה וכל דעה ולתקן את מה שנחוץ תיקון כדי להביא להרתעתם של אותם
מכים במשפחה.

לשאלה של חברת הכנסת דיין, שאומרת שגם במצב הנוכחי יש אפשרות לצו הרחקה,
וחשוב לה יותר העניין של ההבאה למשפט בקצב יותר מהיר. החוק אומר זאת,
שאנחנו מבקשים שכתב האישום ייקרא זמן קצר ככל האפשר לאחר שבעת הימים הללו.
המשמעות של זה היא קיצור הליכי המשפט. המשמעות של זה היא מתן עדיפות יותר
גבוהה בבתי-המשפט לדיונים באלימות במשפחה.

דוד צוקר (מרצ):

תן את זה למדיניות של הנהלת בתי-המשפט.

מאיר שטרית (הליכוד-גשר-צומת):

אבל אנחנו לא מרוצים מהמדיניות הזאת. אנחנו חושבים שזו יד רכה מדי. אנחנו
חושבים ששולחים אנשים שמכים את נשותיהם פעם אחר פעם אחר פעם הביתה, ואנחנו
רוצים להרתיע אותם. אנחנו לא רוצים לשלוח אותם הביתה עוד פעם אחת. עם כל
הכבוד לבתי-המשפט, מותר לנו להתערב, זה תפקידו של מחוקק, ולהגיד, אנחנו
רוצים מכם שאתם תחמירו ב"קייס" הזה, שאתם תרתיעו, שאתם לא תשחררו הביתה
בקלות. האיש שהכה את אשתו ידע מראש שהוא ישב בבית-סוהר שבעה ימים עד למשפט.

היו"ר ד' טל:

אני מודה לך מאוד. חבר הכנסת פורת מבקש להסיר.

מאיר שטרית (הליכוד-גשר-צומת):

הבטחת לחבר הכנסת גולדשמידט.

היו"ר ד' טל:

חשבתי שאתה רוצה לשאול שאלה.

מאיר שטרית (הליכוד-גשר-צומת):

הוא רצה להגיד כמה מלים ונתת לו.

אלי גולדשמידט (העבודה):

אדוני היושב-ראש, אני רוצה להשיב.

מאיר שטרית (הליכוד-גשר-צומת):

הוא רוצה להשיב.

היו"ר ד' טל:

חבר הכנסת אורון, משום שחשבתי וסברתי שהנושא חשוב מאוד אפשרתי לשאול שאלות.
אבל אם אתם רוצים שאני אעבוד לפי הספר, אני מבטיח לכם שבתוך שלוש שעות
אנחנו גומרים את סדר-היום. בבקשה, חבר הכנסת פורת.

חנן פורת (מפד"ל):

אדוני היושב-ראש, רבותי חברי הכנסת, הבית הזה מאוחד כולו נגד אלימות
במשפחה. הבית הזה מאוחד כולו בהוקעה ובתיעוב של ניצול חולשתה של האשה,
ולעתים נדירות גם האיש, כדי לפתור בדרכי אלימות סכסוכים ותסכולים. אבל אני
רוצה לומר לחבר הכנסת מאיר שטרית, דומני שההצעה המועלית כאן לוקה בחסר,
אינה פותרת ואינה נחוצה, אפילו הייתי אומר מיותרת.

לבית-המשפט היום יש הסעדים והתרופות להתמודד עם סוגיה כזאת. אם יש חשש שבעל
אלים מכה אשתו ישוב לסורו, יש אפשרות לצוות בצו של בית-המשפט לעצור אותו עד
תום ההליכים יותר מאשר שבוע ימים. ואם נדרש יותר מאשר שבוע כדי לאסוף
ראיות, האם נכניס את בית-המשפט לסד כזה, שאם בתוך שבוע ימים לא יספיק, הוא
יצטרך לשחרר אותו כדי שאז הוא ישוב ויכה את אשתו? היום החוק נותן בגמישות
מרבית את האפשרויות השונות, ואין צורך להוסיף סעיף כזה לחקיקה, שבפועל
יימצא כמגביל את בית-המשפט. ואחר כך יצטרכו לפרש האם החוק הזה איננו עומד
בסתירה לחוק של מעצר עד תום ההליכים.

אני חושב, שגם הצעתה של חברת הכנסת יעל דיין, שיש צורך לזרז את התיקים הללו
ולהעמיד אותם לפני תיקים אחרים, היא נכונה מבחינת הנחיה מינהלית, אבל היא
לא יכולה להיות מעוגנת בחקיקה. ומה אם יעמוד לפני בית-המשפט נושא של רצח או
נושא של חבלה או כל דבר אחר? צריך לאפשר לבית-המשפט את הגמישות בעניין הזה,
ולא לקבוע את זה בחוק. אגב, בנהלים זה כבר קיים היום. יש הנחיה לבתי-המשפט
לדון באופן מזורז בסוגיות של אלימות במשפחה.

על כן, אני רוצה להציע לחבר הכנסת מאיר שטרית וגם לחבר הכנסת אלי גולדשמידט
– – –

שבח וייס (העבודה):

שיהפכו את הצעת החוק להצעה לסדר-היום.

חנן פורת (מפד"ל):

אני מציע לכם, אנא, הפכו את ההצעה הזאת להצעה לסדר-היום, שתעבור, יש להניח,
לאחר שנצביע כאן, לוועדה של יעל דיין, לוועדה למעמד האשה. אני חושב ששם יש
מקום לקיים דיון.

יעל דיין (העבודה):

לוועדת החוקה. גם החוק כחוק הוגש לוועדת החוקה.

חנן פורת (מפד"ל):

לוועדת החוקה. אני מקבל. ועדת החוקה בין כך ובין כך עסקה בכמה סוגיות
שנוגעות לנושאים הללו. אתם זוכרים את הנושא של החמרה בעונשים על עבירות מין
ואונס, אבל גם הסוגיות הללו יעמדו על הפרק. נבחן, ואם באמת יש איזו לקונה
שמחייבת התמודדות חוקית, אפשר יהיה לחזור ולהעלות את הדברים האלה בצורה
כזאת או אחרת. לפי מיטב הכרתי, הבעיה היא לא במישור החוק אלא במישור שנוגע
להנחיות בית-המשפט לדון בעניינים האלה בצורה מזורזת, להקפיד יותר על מעצר
עד תום ההליכים במקרים שבהם הדבר הזה נדרש, ואני חושב שבכך ניתן תשובה
ותרופה טובה יותר מאשר הצעת חוק, שבמקרה זה היא לא תפתור את הדברים, אלא
אולי אפילו תכביד עליהם. תודה.

היו"ר ד' טל:

חבר הכנסת שטרית, אתה רוצה להשיב?

מאיר שטרית (הליכוד-גשר-צומת):

חבר הכנסת גולדשמידט עונה.

היו"ר ד' טל:

חבר הכנסת גולדשמידט, בבקשה. יש הצעה להפוך את הצעת החוק להצעה לסדר-היום.

אלי גולדשמידט (העבודה):

אדוני היושב-ראש, רבותי חברי הכנסת, אני נמצא בבית הזה שש שנים וחצי. לא
העליתי בדעתי – עובדה, לא עשינו שום גיוס – שעל נושא כזה תהיה הסתייגות של
חברי כנסת. אנחנו מקיימים כאן כל שנה יום שלם, שבו עולים חברי הכנסת בזה
אחר זה ומדברים נגד אלימות נגד נשים ומדברים גבוהה גבוהה, וכולנו מוציאים
פה הצעות סיכום יפהפיות, שכולם יכולים לחתום עליהן, וכשהנושא בא לאיזה מהלך
שיש בו כדי לשפר את הנושא, אני שומע מכל צדי הבית – תהפוך את זה להצעה
לסדר-היום.

חבר הכנסת חנן פורת, כאשר מדובר בנשים מוכות, הבעל נעצר במשטרה וכעבור
יומיים האשה, מאימת הבעל, מבטלת את תלונתה וזה לא מגיע לכתב אישום. על מה
אתה מדבר? תבדוק את זה לפחות בדיון בוועדת החוקה. אל תענה לי עכשיו. דיברת
פה די.

אתה מדבר על הצעת חוק שהיא ביוזמת כל ארגוני הנשים במדינת ישראל. מה, הן לא
יודעות על מה מדובר? אנחנו מדברים על מסלול מהיר. כאשר תאונות הדרכים
הטרידו את המחוקקים, הם קבעו שאפשר לעשות שיפוט מהיר. למה? כי הקורבנות של
תאונות הדרכים מצדיקים נתינת העדפה לשיפוט מהיר, ואילו בנושאים כספיים
גרידא אין שיפוט מהיר; כי החברה קבעה שהנושא של תאונות דרכים חשוב מספיק
כדי להרתיע וכדי למצות את ההליכים מהר.

מה אנחנו מציעים, חבר הכנסת חנן פורת, וכאן אני רוצה לענות לחבר הכנסת
ריבלין: הסמכות לעצור היא סמכות שקיימת ממילא בבית-משפט.

ראובן ריבלין (הליכוד-גשר-צומת):

שופט יכול לתת מעצר עד תום ההליכים.

אלי גולדשמידט (העבודה):

תן לי, רובי, אתה משפטן ואני משפטן. כבר הסברתי לך את זה כשהעליתי את הנושא
לנימוק לפני הצבעה.

ראובן ריבלין (הליכוד-גשר-צומת):

גם אז התנגדתי.

אלי גולדשמידט (העבודה):

לא, אתה קצת התפשרת, אם אני זוכר נכון. מה הנושא? אנחנו רוצים, שאם יש
עבירה אמיתית, אם זו איננה תלונת סרק, אם העניין נבדק, כתב האישום יוגש
בתוך שבעת הימים.

ראובן ריבלין (הליכוד-גשר-צומת):

לא בהכרח שופט המעצרים הוא השופט שיושב במשפט.

אלי גולדשמידט (העבודה):

אבל יש פרקליטות. היא יודעת כאשר יש עבירת אלימות נגד אשה – – –

ראובן ריבלין (הליכוד-גשר-צומת):

– – –

אלי גולדשמידט (העבודה):

רובי, זה לא הוגן שאתה לא נותן לי להשלים. זה עניין משפטי. אתה יודע שאפילו
בבתי-משפט נותנים לכל צד לסיים את דבריו. דיברנו היום על בית-משפט.

ראובן ריבלין (הליכוד-גשר-צומת):

אני מתנצל.

חנן פורת (מפד"ל):

למה במקרים כאלה אי-אפשר לעצור?

אלי גולדשמידט (העבודה):

זה לא מונע מעצר עד תום ההליכים.

היו"ר ד' טל:

חבר הכנסת פורת, אפשרתי לשאול לכל מי שביקש. אני מבקש לאפשר לו לומר את
דברו.

אלי גולדשמידט (העבודה):

חנן, יכול להיות שאולי לא הבנת, ואני רוצה באמת להסביר לך על מה מדובר.
מדובר על כך, שאם העבירה היא עבירה חמורה מספיק, שיהיה מוצדק להגיש עליה
כתב אישום, כתב האישום הזה לא יוגש כעבור שנתיים או כעבור שנה, אלא הוא
יוגש בתוך שבעת הימים, וקריאתו, קרי – התחלת ההליך המשפטי, תיעשה סמוך ככל
האפשר. למה? מה המטרה? כדי למנוע מצב שהבעל יחזור הביתה אחרי חקירה במשטרה,
או אחרי אפילו שהוא יושב במעצר כמה ימים, ויכה פעם נוספת את אשתו ואת בני
משפחתו. כי אם יש הליך משפטי והיא עוד תחזור מתלונתה מפחד, מאימת הבעל –
המטרה היא ליצור רציפות, כדי שההליך המשפטי ימוצה כמה שיותר מהר.

מלה אחרונה, אני מניח גם בשם מאיר שטרית. זו רק קריאה טרומית. אני מוכן
שנשב בוועדת החוקה, נשמע את דעת המשפטנים, את דעת הפרקליטות. אם יש צורך
להקהות איזה נושא או לשנות נושא, נהיה פתוחים. אנחנו לא נעולים. הרעיון
הכללי הוא לצמצם את האלימות נגד נשים. אל תצביעו נגד זה.

היו"ר ד' טל:

תודה רבה. חברי הכנסת, אנחנו עוברים להצבעה על הצעת החוק של חבר הכנסת מאיר
שטרית וחבר הכנסת גולדשמידט, הצעת חוק סדר הדין הפלילי (תיקון – שיפוט מהיר
בעבירות אלימות במשפחה).

הצבעה מס' 3

בעד ההצעה להעביר את הצעת החוק לדיון מוקדם בוועדה – 19

בעד ההצעה להסיר מסדר-היום את הצעת החוק – 6

נמנעים – 2 

ההצעה להעביר את הצעת חוק סדר הדין הפלילי (תיקון – שיפוט מהיר בעבירות אלימות במשפחה), התשנ"ח–1998, לדיון מוקדם בוועדת החוקה, חוק ומשפט נתקבלה.

דוד אזולאי (ש"ס):

אני מבקש להוסיף אותי כתומך בהצעה.

יצחק כהן (ש"ס):

אני מבקש להוסיף גם אותי כתומך בהצעה.

היו"ר ד' טל:

19 בעד, שישה מתנגדים, שני נמנעים. אני מוסיף את חברי הכנסת אזולאי וכהן
לתומכים. אשר על כן, הצעת החוק תועבר לוועדת החוקה, חוק ומשפט.

הצעת חוק קליטת חיילים משוחררים (תיקון – פיקדון ומענק), התשנ"ז–1997

(הצעת חבר הכנסת רע' כהן)

היו"ר ד' טל:

חברי הכנסת, אנחנו עוברים במהירות להצעות החוק הבאות. ההצעה הבאה: הצעת חוק
קליטת חיילים משוחררים (תיקון – פיקדון ומענק), התשנ"ז–1997; מס' פ/1359.
חבר הכנסת רענן כהן, בבקשה. נתחיל להריץ את הדיונים, חברי הכנסת.

רענן כהן (העבודה):

אדוני היושב-ראש, אני מודה לך מאוד, ורוצה להודות גם לחברי, חבר הכנסת מאיר
שטרית.

אנחנו עוסקים בעצם בחוק קליטת חיילים משוחררים, שבזמן שאנחנו קיבלנו אותו,
בהתשנ"ד–1994, הוא קבע, שחיילים שמשרתים בשירות סדיר מקבלים מענק עד תקרה
של 32 חודשים, מתוך הנחה שהיתה אז, שעומדים לקצר את השירות הסדיר.

בזמנו נמסר על קיצור השירות הסדיר מטעם צה"ל, ואני רוצה גם לצטט את דוח
מבקר המדינה, דוח 41, עמוד 5, שאומר כך: "בתחילת 1989 בחן אכ"א את השפעת
קיצור שירות החובה של הגברים. נבחנו אפשרויות קיצור השירות בשנים 1992 עד
1994, והגיע למסקנה שאפשר לקצר – – "

ראובן ריבלין (הליכוד-גשר-צומת):

הקואליציה תומכת, אתה יכול לנמק מהמקום.

רענן כהן (העבודה):

מבחינת הסדר אני רוצה להסביר לפרוטוקול. " – – כשרוצים לשמור על הרמה
התפעולית של שנת העבודה 1987 אפשר לקצר בשישה חודשים, או לפחות בארבעה
חודשים".

מאחר שצה"ל לא הביא את קיצור שירות הסדיר לחיילי הסדיר, לגברים, ל-32
חודשים, ולא תיקן את המערכת לגבי החיילים ל-36 חודשים, אני מבקש שכל חייל
יקבל לפי תקופת שירותו בפועל, ולא לפגוע בחיילים שמשרתים.

משפט אחרון. אני רוצה לומר, עיקר האנשים הם החיילים הקרביים, ודווקא באלה
לא צריך לפגוע.

אני פונה לכל חברי הבית לתת תמיכה של הבית למען החיילים, למען אלה שמשרתים
בצה"ל. נתמוך כולנו היום יחד בחוק הזה. תודה רבה.

היו"ר ד' טל:

תודה. חברי הכנסת, אנחנו עוברים להצבעה על הצעתו של חבר הכנסת רענן כהן,
הצעת חוק קליטת חיילים משוחררים (תיקון – פיקדון ומענק). ההצבעה החלה – מי
בעד? מי נגד? מי נמנע?

קריאה:

לוועדת הכספים.

היו"ר ד' טל:

לוועדת הכספים.

רענן כהן (העבודה):

לוועדת העבודה והרווחה, זה היה שם.

הצבעה מס' 4

בעד ההצעה להעביר את הצעת החוק לדיון מוקדם בוועדה – 23

נגד – אין

נמנעים – אין 

ההצעה להעביר את הצעת חוק קליטת חיילים משוחררים (תיקון – פיקדון ומענק),

התשנ"ז–1997, לדיון מוקדם בוועדה שתקבע ועדת הכנסת נתקבלה.

היו"ר ד' טל:

בעד – 23, אין מתנגדים, אין נמנעים. הצעת החוק תועבר לוועדת הכספים של
הכנסת.

רענן כהן (העבודה):

לא, זה התנהל בוועדת העבודה והרווחה.

היו"ר ד' טל:

ועדת הכנסת תדון בזה, חבל על הזמן.

הצעת חוק הגנת השכר (תיקון – אחריות מקבל השירות), התשנ"ח–1998

(הצעת קבוצת חברי הכנסת)

היו"ר ד' טל:

חברי הכנסת, אנחנו עוברים להצבעה על הצעת חוק הגנת השכר (תיקון – אחריות
מקבל השירות), התשנ"ח–1998 – הצעה פ/2349. חברת הכנסת תמר גוז'נסקי תעלה
ותבוא ותציג את הצעת החוק. בבקשה, גברתי.

תמר גוז'נסקי (חד"ש-בל"ד):

אדוני היושב-ראש, חברי הכנסת, הצעת החוק המונחת לפניכם, שבאה לתקן את חוק
הגנת השכר, בשמה של קבוצת חברי כנסת, באה לפתור בעיה נפוצה למדי. ככל
שמתרחב תחום ההעסקה של עובדים, לא ישירות על-ידי המעביד בפועל, זה שאצלו הם
עושים את העבודה, אלא באמצעות חברות קבלניות, חברות כוח-אדם, הולכת ונפוצה
גם התופעה המעציבה והקשה הבאה: חברת כוח-האדם ששלחה – והיא פורמלית המעביד
– נעלמת, מתחסלת, הכתובת שלה פתאום לא ידועה, האיש ברח וכו', ונשאר העובד
שביצע את העבודה שלו בפועל, כפקידה, כמזכירה, כרואה-חשבון, כפועלת, כעובד
ניקיון, כעובד שמירה, בפועל מילא את העבודה אבל לא קיבל את השכר, כי המעביד
הפורמלי שלו נעלם. הצעת החוק מציעה, שהעובד הזה יקבל את השכר בפועל ממי
שאצלו הוא עבד, כי הכלל אומר, שהעובד אסור שיינזק.

לכן, אני מבקשת את תמיכתכם, ונעביר זאת לוועדת העבודה והרווחה. תודה.

היו"ר ד' טל:

תודה. חברי הכנסת, אנחנו עוברים להצבעה על הצעת החוק שהביאה לפנינו חברת
הכנסת תמר גוז'נסקי: הצעת חוק הגנת השכר (תיקון – אחריות מקבל השירות),
התשנ"ח–1998. אנחנו עוברים להצבעה.

מאיר שטרית (הליכוד-גשר-צומת):

לוועדת הכספים.

הצבעה מס' 5

בעד ההצעה להעביר את הצעת החוק לדיון מוקדם בוועדה – 13

נגד – 11

נמנעים – אין 

ההצעה להעביר את הצעת חוק הגנת השכר (תיקון – אחריות מקבל השירות), התשנ"ח–1998,

לדיון מוקדם בוועדת הכספים נתקבלה.

היו"ר ד' טל:

13 בעד, 11 מתנגדים, אין נמנעים. אשר על כן, הצעת החוק תעבור לוועדת הכספים
של הכנסת.

הצעת חוק שוויון הזדמנויות בהשכלה הגבוהה, התשנ"ח–1998

(הצעת קבוצת חברי הכנסת)

היו"ר ד' טל:

חברי הכנסת, אנחנו עוברים להצעת חוק שוויון הזדמנויות בהשכלה הגבוהה – הצעה
פ/2434. חבר הכנסת אחמד סעד.

יעל דיין (העבודה):

אין צלצולים היום? אדוני היושב-ראש, אין צלצול על שום חוק?

היו"ר ד' טל:

היה, גברתי, שאלתי והיה. יש אולי בעיה במערכת, אבל שאלתי את סגנית המזכיר.

יעל דיין (העבודה):

אני הגעתי, אבל צלצול לא נשמע.

היו"ר ד' טל:

אני מוכן להוסיף את גברתי למניין.

יעל דיין (העבודה):

לא, אני הספקתי, זה בסדר.

היו"ר ד' טל:

חבר הכנסת אחמד סעד, בבקשה.

חברי הכנסת, אני מבקש את תשומת לבכם גם לצלצול כשמצלצלים. חבר הכנסת רובי
ריבלין, תאפשר לחבר הכנסת אחמד סעד לומר את דברו, להציג את הצעת החוק שלו.
בבקשה.

אחמד סעד (חד"ש-בל"ד):

אדוני היושב-ראש, הצעת החוק המובאת כאן לקריאה טרומית נתמכת על-ידי 32 חברי
כנסת משבע סיעות שונות, הן מן האופוזיציה והן מן הקואליציה. הסיבה לתמיכה
גורפת זו נעוצה בהכרה הגוברת והולכת בקרב הציבור ובקרב נבחריו, כי מצוקתה
של מערכת ההשכלה הגבוהה בכלל, ומצוקתם של הסטודנטים בפרט, דורשות מענה דחוף
וברור.

החוק שלפנינו עוסק בכמה סוגיות יסוד בתחום ההשכלה הגבוהה.

היו"ר ד' טל:

חברת הכנסת סופה לנדבר. בבקשה, חבר הכנסת אחמד סעד.

אחמד סעד (חד"ש-בל"ד):

החוק שלפנינו עוסק בכמה סוגיות יסוד בתחום ההשכלה הגבוהה. אין הוא מהווה
סוף-פסוק בחקיקה בתחום זה, אלא רק נדבך ראשון לחקיקה כזו.

החוק המובא כאן קובע, כי סטודנטים בעלי רמת הכנסה נמוכה, תהיה השתייכותם
הלאומית, העדתית או הגיאוגרפית אשר תהיה, יהיו זכאים לפטור משכר לימוד וכן
למלגות דיור אשר יאפשרו להם לשכור חדרים בעיר שבה הם לומדים, אם אינם
תושביה. כמו כן קובעת הצעת החוק, כי תועמדנה הלוואות בגובה שכר הלימוד
לרשותם של כלל הסטודנטים.

נושא חשוב נוסף המועלה כאן הוא נושא השפה הערבית, שאנחנו מבקשים להכיר בה.
תודה רבה.

היו"ר ד' טל:

תודה, אני מודה לך מאוד.

חברי הכנסת, אנחנו עוברים להצבעה על הצעת חוק – – –

סגן שר החינוך, התרבות והספורט א' זנדברג:

– – –

היו"ר ד' טל:

אדוני, עם כל הכבוד, אני לא רואה פה אף לא שר אחד בממשלה.

מאיר שטרית (הליכוד-גשר-צומת):

אני מבקש להסיר.

היו"ר ד' טל:

אם אדוני רוצה לבקש, הוא יכול לבקש, הוא מכיר את הפרוצדורה. אם אדוני יבקש,
אני אתן לו ברצון רב.

סגן שר החינוך, התרבות והספורט א' זנדברג:

אני צריך לבקש?

היו"ר ד' טל:

כן, בוודאי, מפני שפה מופיע שאין משיבים. אם אדוני רוצה לדבר בשם הממשלה,
הוא יואיל בטובו לבקש, אנחנו לא נמנע זאת ממנו.

סגן שר החינוך, התרבות והספורט א' זנדברג:

אני מתנצל.

נעמי בלומנטל (הליכוד-גשר-צומת):

הנה השר המתאם.

היו"ר ד' טל:

אין שום בעיה, אבל השר המתאם, חברת הכנסת בלומנטל, לא נכח עד לרגע זה באולם
המליאה. בבקשה, אדוני סגן שר החינוך והתרבות. מי שלא היה במליאה, לא היה,
אני לא יכול להכריח אתכם לבוא.

חברי הכנסת, אנחנו נאפשר לסגן השר להשיב, ולאחר מכן תתקיים ההצבעה.

סגן שר החינוך, התרבות והספורט א' זנדברג:

אדוני היושב-ראש, אני מתנצל – אצלי רשום שאני משיב על ההצעה, ואני מבין שיש
כאן אי-בהירות אצל אדוני.

היו"ר ד' טל:

שר העבודה והרווחה רשום, והוא איננו.

סגן שר החינוך, התרבות והספורט א' זנדברג:

אני מתנצל.

אדוני היושב-ראש, רבותי חברי הכנסת, אני מבקש להביא בפני חברי הכנסת את
ההערות המרכזיות של המועצה להשכלה גבוהה להצעת החוק.

היו"ר ד' טל:

חברי הכנסת, אני מבקש את תשומת לבכם, אנא מכם. חבר הכנסת פרוש. בבקשה.

סגן שר החינוך, התרבות והספורט א' זנדברג:

אשר לשוויון הנדון בהצעת החוק – מערכת ההשכלה הגבוהה בישראל עומדת בכל מבחן
אוניברסלי בהבטחת שוויון הזדמנויות בהשוואה למוסדות להשכלה גבוהה בארצות
אחרות ובהשוואה למוסדות ציבוריים אחרים בישראל.

עמנואל זיסמן (הדרך השלישית):

לא שומעים.

תמר גוז'נסקי (חד"ש-בל"ד):

תרים את קולך.

סגן שר החינוך, התרבות והספורט א' זנדברג:

אני יכול להרים את קולי, אני צריך שאחרים יורידו את קולם.

היו"ר ד' טל:

חברי הכנסת. חבר הכנסת זאב בוים. בבקשה.

סגן שר החינוך, התרבות והספורט א' זנדברג:

חוקי היסוד ועקרונות היסוד המנחים את הרשויות השונות מגינים מפני אפליה
במוסדות להשכלה גבוהה, כמו גם בתחומי חיים אחרים.

אשר לחופש האקדמי – חופש אקדמי הוא יצירה של תרבות ולא של חקיקה. כך בחוקים
של מדינות טוטליטריות, דווקא שם יש הגנה, לכאורה, על החופש האקדמי, אף שהוא
אינו קיים למעשה, ובמדינות דמוקרטיות החופש האקדמי אינו מעוגן בחוק אלא
במסורות של אוניברסיטאות שטיפחו אותו. עצם החקיקה בנושאים אקדמיים הוא
פגיעה קשה בחופש האקדמי, שכן המחוקק יוכל על-פי רצונו לשוב ולתקן חוק אשר
כביכול מגן על החופש האקדמי ולשלב בו הגדרות חדשות, מצמצמות יותר, של החופש
האקדמי.

היו"ר ד' טל:

חברי הכנסת. חבר הכנסת ראובן ריבלין. חבר הכנסת שטרית. חבר הכנסת ריבלין.
אני קורא לך, חבר הכנסת ריבלין, ומבקש בכל לשון של בקשה, אנא ממך, בוא
תאפשר לסגן השר לומר את דברו.

סגן שר החינוך, התרבות והספורט א' זנדברג:

בישראל המוסדות להשכלה גבוהה עומדים בכל מבחן אוניברסלי באשר לחופש אקדמי.
אני חושב, שמי שמבקש להתערב בנושא כל כך רגיש צריך להביא הוכחות לכך שהחופש
הזה בישראל נפגע. לדעתי, המציע, לא בהצעתו ולא בדבריו כאן, לא יכול להצביע
על פגיעה כזאת, ומכאן – חמורה הצעתו שבעתיים.

אשר להצעה, כי כל מוסד יהיה רשאי לקבוע את תנאי הקבלה בו ללא התייחסות – –
–

אדוני היושב-ראש – אני מדבר במקביל לחבר הכנסת ריבלין או במקומו?

היו"ר ד' טל:

אני חושב שאני איאלץ לקרוא לו לסדר, הגם שהחלטתי שלקראת פיזור הכנסת לא
נעשה את זה. חבר הכנסת ריבלין, בבקשה ממך. אבל אי-אפשר.

סגן שר החינוך, התרבות והספורט א' זנדברג:

אני מתנצל, חבר הכנסת ריבלין, אם אני מפריע לך.

היו"ר ד' טל:

חבר הכנסת מקסים לוי. אני מבקש לאפשר לסגן השר לסיים.

סגן שר החינוך, התרבות והספורט א' זנדברג:

אשר להצעה, כי כל מוסד יהיה רשאי לקבוע את תנאי הקבלה ללא התייחסות להישגים
לימודיים קודמים – הצעה זו שוללת את מעמדה של תעודת הבגרות כתנאי קבלה,
ולכן מערערת את מערכת החינוך העל-יסודי בישראל, וכן עומדת בסתירה לכללי
המועצה להשכלה גבוהה שאושרו על-ידי ועדת החינוך של הכנסת – חבר הכנסת זיסמן
– ופורסמו. זאת ועוד, גם כיום יש מענה לאוכלוסיות שונות של תלמידים ללא
תעודות בגרות – ואני לא אפרט כאן את האפשרויות השונות.

הצעת החוק עלולה להביא לחוסר שוויון בהעדר קריטריונים אחידים, כשכל מוסד
יבחר דרך משלו לבחינת מידת ההתאמה – –

היו"ר ד' טל:

חבר הכנסת לייזרזון.

סגן שר החינוך, התרבות והספורט א' זנדברג:

– – וזאת לאחר שמערכת ההשכלה הגבוהה עשתה דרך ארוכה – – –

יצחק כהן (ש"ס):

מה מפריע לך שוויון זכויות? אני לא מבין.

סגן שר החינוך, התרבות והספורט א' זנדברג:

זה לא שוויון זכויות, חבר הכנסת כהן. זוהי פגיעה בחופש האקדמי באמצעות חוק.
מי שמעוניין לקיים את החופש האקדמי – – –

יצחק כהן (ש"ס):

מה הפגיעה?

סגן שר החינוך, התרבות והספורט א' זנדברג:

צא ולמד מה היה במדינות הקומוניסטיות ותשווה את זה למה שהיה במדינות
מערב-אירופה – – –

תמר גוז'נסקי (חד"ש-בל"ד):

– –

סגן שר החינוך, התרבות והספורט א' זנדברג:

תבוא ותבדוק איפה באמצעות חוק ניסו לפגוע בשוויון ותראה מאיפה השורשים של
ההצעה הזו.

היו"ר ד' טל:

חברת הכנסת תמר גוז'נסקי. אני קורא לך ומבקש ממך לא להפריע. חברת הכנסת
סופה לנדבר. אני מבקש לשבת.

סגן שר החינוך, התרבות והספורט א' זנדברג:

אדוני היושב-ראש, אני רוצה לסיים ולסכם, כי לדעת המועצה להשכלה גבוהה, הצעת
החוק פגומה, הצעת החוק מזיקה ואינה נחוצה, שכן אם יש בעיות של ממש בעניינים
שבהם היא עוסקת, ניתן לפתור אותן שלא בדרך של חקיקה.

לכן אני מבקש מחברי הכנסת שלא לאשר את הצעת החוק ולהגן על החופש האקדמי
בישראל על-ידי הורדתה מסדר-היום. תודה.

היו"ר ד' טל:

חברי הכנסת, אנו עוברים להצבעה. כל מי שיש לו מכשיר פלאפון ורוצה להצביע,
יואיל בטובו להיכנס. חבר הכנסת חגי מירום. מי בעד ומי נגד? ההצבעה החלה.

הצבעה מס' 6

בעד ההצעה להעביר את הצעת החוק לדיון מוקדם בוועדה – 29

בעד ההצעה להסיר מסדר-היום את הצעת החוק – 18

נמנעים – 1 

ההצעה להעביר את הצעת חוק שוויון הזדמנויות בהשכלה הגבוהה, התשנ"ח–1998

לדיון מוקדם בוועדת החינוך והתרבות נתקבלה.

היו"ר ד' טל:

אשר על כן – 29 בעד, 18 מתנגדים ונמנע אחד. אני קובע, שהצעת החוק של חבר
הכנסת אחמד סעד, הצעת חוק שוויון הזדמנויות בהשכלה הגבוהה, תועבר לוועדת
החינוך והתרבות של הכנסת.

הצעת חוק העתיקות (תיקון – חפירות בדיקה והצלה),

התשנ"ט–1998

(הצעת קבוצת חברי הכנסת)

היו"ר ד' טל:

נעבור להצעה הבאה, הצעת חוק העתיקות (תיקון – חפירות בדיקה והצלה),
התשנ"ט–1998, מס' פ/2605. בבקשה, חבר הכנסת חגי מירום.

חגי מירום (העבודה):

אדוני היושב-ראש, חברי חברי הכנסת, הצעת החוק שאני מביא כאן, שעניינה
חפירות בדיקה וחפירות הצלה – אין לה דבר וחצי דבר עם הוויכוחים שיש בין
דתיים לחילונים בעניין החפירות והפיקוח על החפירות.

מדינת ישראל נקלעה למצב מאוד מאוד בעייתי, כאשר היתה החלטת בג"ץ שלא מאפשרת
לרשות העתיקות לבצע חפירות הצלה, תוך שהיא מטילה את מימון ההוצאות האלה על
קבלן. כך נוהגים 30 שנה, והנה בג"ץ קבע, שנוסח החוק הקיים לא מאפשר ולא
נותן סמכות לרשות לעשות את זה.

זו חקיקה דחופה מאוד. ביקשנו להכיר בדחיפותה גם מבחינת לוח זמנים. שוחחתי
על החוק הזה עם יושב-ראש ועדת החינוך, אשר מכיר בדחיפות העניין והבטיח גם
לתת לו טיפול מזורז, אפילו בתנאי בחירות, על מנת שלא תיעצר חפירת ההצלה
בישראל, ולא ייעצרו פרויקטים של בנייה בארץ הזאת.

משרד החינוך מאוד מאוד מצדד בעניין.

היו"ר ד' טל:

חברי הכנסת. חבר הכנסת ריבלין.

חגי מירום (העבודה):

אני מבקש גם אם אפשר לצלצל, כי אני עומד לקצר.

היו"ר ד' טל:

בסדר. יש תשובה של סגן השר, אבל צמצמנו. בסדר.

חגי מירום (העבודה):

היא תהיה קצרה.

אני רוצה לומר, שמשרד החינוך מצדד בהצעה בכל לב, למיטב ידיעתי. אני מבקש
מחברי, חברי הכנסת הדתיים, לא לראות בהצעת החוק הזאת הצעה שנכנסת למקום שבו
יש חילוקי דעות בכלל, אלא הצעת חוק שבאה על מנת לאפשר את המשך הבנייה
בישראל – – –

ראובן ריבלין (הליכוד-גשר-צומת):

לתקן לקונה.

חגי מירום (העבודה):

לתקן לקונה, או, אם תרצו – חסר שישנו כיום בחוק.

היו"ר ד' טל:

אני מודה לך מאוד. אדוני – סגן שר החינוך והתרבות, הנוער והספורט. או – בלי
"נוער"?

סגן שר החינוך, התרבות והספורט א' זנדברג:

אדוני היושב-ראש, רבותי חברי הכנסת. עתיקות הארץ ומורשת העבר שלה הן נכס
לאומי מהמעלה העליונה, בעלי חשיבות היסטורית, מדעית, חינוכית וכלכלית, ועל
כך יש קונסנסוס רחב.

אכן, בשנים האחרונות חל קיצוץ מתמשך בתקציבים המופנים לנושא העתיקות
והארכיאולוגיה. התקציב המוקצה על-ידי המדינה לרשות העתיקות לצורך מילוי
תפקידה הסטטוטורי להגן ולטפל בעתיקות נמצא בתהליך קיצוץ זו השנה השלישית,
והיא מתקשה למלא את תפקידה הקבוע בחוק.

החפירות הארכיאולוגיות רחבות ההיקף, שעסקו בחשיפה של אתרים מרכזיים, ובהם
הועסקו פועלים ומובטלים רבים, ואשר מומנו על-ידי הממשלה, הופסקו אף הם.

לאחרונה, בעקבות פסיקת בג"ץ, עלתה על הפרק שאלת מימון חפירות הצלה שיש צורך
לבצען כתוצאה מצורכי הפיתוח של הארץ. עניין זה מטופל עתה בכנסת על-ידי
תיקון בחקיקה, ואני סבור שראוי שנושא זה יבוא לדיון בוועדת החינוך, שתעסוק
בדרכים לשיפור המצב.

היו"ר ד' טל:

תודה רבה. חבר הכנסת אברהם יוסף לייזרזון מבקש להסיר – – –

חבר הכנסת ריבלין, על מה המהומה? למה אתה גועש ורועש היום, מה קרה? חברי
הכנסת. חברי הכנסת ריבלין ודהן. אני קורא לכם ליישר את ההדורים ביניכם.

אברהם יוסף לייזרזון (יהדות התורה):

אדוני היושב-ראש, המגמה של החוק, מר חגי מירום, ברורה.

היו"ר ד' טל:

רבותי, אתם לא מותירים לי ברירה, אני אתחיל לקרוא לסדר.

חבר הכנסת לייזרזון. אתה יכול מפה, אתה יכול משם – מאיפה שאתה רוצה.

חבר הכנסת ריבלין. אני מבקש ממך לא לכעוס. למען השם – לא לכעוס.

אברהם יוסף לייזרזון (יהדות התורה):

אדוני היושב-ראש, המגמה של החוק שהובא זה עתה, ברורה לחלוטין. נו, חברי
מש"ס, תנו לי לומר כמה משפטים. אלה הן לא חפירות הצלה. המגמה היא להעניק
אפשרות ותקציבים לרשות העתיקות, להמשיך להתעלל בקבריהם של ישני עפר, להחריד
את מנוחתם, ולפגוע גם בחיים, במאות אלפי אזרחים, המדוכאים ממעשיהם של אנשי
רשות העתיקות. אין כל הצדקה לממן חפירות הצלה, אין כל הצדקה, כל היגיון
שכלי לממן את זה. מי שרוצה – שיממן את זה על חשבונו. לא רק שזה לא מתקבל על
הדעת, זה מנוגד לרצונם של מאות אלפי אזרחים, ואני מבקש להסיר את זה
מסדר-היום.

היו"ר ד' טל:

אין לך זכות להשיב. על-פי התקנון אין לך זכות להשיב.

חגי מירום (העבודה):

למה? תן לו. הוא מיוזמי החוק.

היו"ר ד' טל:

לכן שיקול הדעת הגמיש שלי.

ראובן ריבלין (הליכוד-גשר-צומת):

אדוני היושב-ראש, חברי חברי הכנסת, בעיקר חברי הכנסת ידידי הטובים –
החרדים, אני רוצה להסביר. לא צריך, אף שאנחנו ערב בחירות – לעורר מהומות על
דבר שלא קיים.

נסים דהן (ש"ס):

קיים.

ראובן ריבלין (הליכוד-גשר-צומת):

חבר הכנסת דהן, עם כל הכבוד – הכול קיים. עד שההלכה לא תשלוט פה – הכול
קיים. שמע מה שאני מדבר אליך. חוק זה בא על מנת לעגן בחקיקה דבר שקיים
למעלה מ-50 שנה בישראל.

חגי מירום (העבודה):

30.

ראובן ריבלין (הליכוד-גשר-צומת):

30 שנה.

ראובן ריבלין (הליכוד-גשר-צומת):

תשמע, חבר הכנסת דהן, אין כאן פתיחה – – –

נסים דהן (ש"ס):

– – –

היו"ר ד' טל:

חבר הכנסת דהן. חברת הכנסת ענת מאור.

ראובן ריבלין (הליכוד-גשר-צומת):

אין כאן פתיחה של מלחמת תרבות וסוגיה חדשה, שמא, חלילה, רוצים לפגוע בקודשי
ישראל.

אני אומר לכל חברי אשר החופש הארכיאולוגי וחופש המחקר והצורך בו יקרים
ללבם, לתת יד לחוק זה, שכן אין בו שום דבר כדי לפגוע בחברינו, שותפינו
ואחינו החרדים, המאמינים באמונה שלמה, וצדיקים באמונתם יחיו – –

היו"ר ד' טל:

תודה.

ראובן ריבלין (הליכוד-גשר-צומת):

– – ואנחנו נחיה באמונתנו.

היו"ר ד' טל:

תודה. אנחנו עוברים, חברי הכנסת, להצבעה – – –

רפאל פנחסי (ש"ס):

– – –

היו"ר ד' טל:

סליחה?

רפאל פנחסי (ש"ס):

– – –

היו"ר ד' טל:

סליחה, חבר הכנסת פנחסי, אני לא שומע.

חגי מירום (העבודה):

אפשר להצביע.

קריאות:

– – –

היו"ר ד' טל:

בבקשה, אני לא שומע אותך.

קריאה:

– – –

היו"ר ד' טל:

רגע, רגע, אנחנו עוברים להצבעה, רבותי.

קריאות:

– – –

היו"ר ד' טל:

מה קרה?

קריאות:

– – –

היו"ר ד' טל:

בבקשה, בקיצור.

שלמה בניזרי (ש"ס):

אני רוצה להגיד רק דבר אחד – – –

היו"ר ד' טל:

בקיצור.

שלמה בניזרי (ש"ס):

זה לא קשור לעניין דתי, וסתם מנסים פה לעורר מחלוקות על דברים שהם לא
קיימים. זה עניין של פגיעה באזרחים, באנשים שבסך הכול מצאו משהו בביתם; הוא
צריך לממן. הבג"ץ פסק את מה שהוא פסק, ותפסיקו לעורר פה עניין של דתיים
וחילונים.

היו"ר ד' טל:

תודה.

שלמה בניזרי (ש"ס):

זה חוק עוקף בג"ץ, נכון – – –

היו"ר ד' טל:

תודה.

שלמה בניזרי (ש"ס):

נכון, עוקף בג"ץ – – –

קריאות:

– – –

היו"ר ד' טל:

תודה.

קריאות:

– – –

היו"ר ד' טל:

חברי הכנסת, תודה.

אנחנו עוברים להצבעה על הצעת החוק. ההצבעה החלה.

קריאות:

– – –

הצבעה מס' 7

בעד ההצעה להעביר את הצעת החוק לדיון מוקדם בוועדה – 26

בעד ההצעה להסיר מסדר-היום את הצעת החוק – 16

נמנעים – אין 

ההצעה להעביר את הצעת חוק העתיקות (תיקון – חפירות בדיקה והצלה), התשנ"ט–1998,

לדיון מוקדם בוועדה שתקבע ועדת הכנסת נתקבלה.

היו"ר ד' טל:

ובכן, בעד – 26, נגד – 16, אין נמנעים. הצעת החוק של חבר הכנסת חגי מירום,
הצעת חוק העתיקות (תיקון – חפירות בדיקה והצלה) התקבלה, והיא תעבור לוועדת
הפנים של הכנסת – – –

יצחק כהן (ש"ס):

כספים.

היו"ר ד' טל:

ועדת הכנסת תחליט בנושא.

הצעת חוק הרשויות המקומיות (יועצת לענייני מעמד האשה), התשנ"ח–1998

(הצעת קבוצת חברי הכנסת)

היו"ר ד' טל:

אנחנו עוברים להצעת חוק הרשויות המקומיות (יועצת לענייני מעמד האשה),
התשנ"ח–1998, של חברת הכנסת יעל דיין; מס' פ/2416. בבקשה, גברתי.

יעל דיין (העבודה):

כבוד היושב-ראש, כנסת נכבדה, אני מבקשת להציג כאן הצעת חוק שצריכה להיות,
רובי, מובנה מאליה – – –

היו"ר ד' טל:

חברי הכנסת.

יעל דיין (העבודה):

במשרד ראש הממשלה הקמנו רשות ממלכתית למעמד האשה. אני מבקשת – – –

היו"ר ד' טל:

חברי הכנסת ריבלין ויצחק כהן. חבר הכנסת מיכאל איתן, אדוני סגן השר. חברי
הכנסת, אני מבקש מכם.

יצחק כהן (ש"ס):

הוא אמר שהתפקיד של הכנסת הוא לעקוף בג"ץ. הוא אמר.

היו"ר ד' טל:

או.קיי., תודה. חבר הכנסת ריבלין, אני קורא אותך לסדר פעם ראשונה.

קריאות:

– – –

היו"ר ד' טל:

חברי הכנסת. חבר הכנסת אופיר פינס-פז. חבר הכנסת מיקי איתן. אני מבקש לא
לנהל ויכוחים באולם המליאה. בבקשה, גברתי, עשר דקות תמימות ועוד שנייה אחת.

יעל דיין (העבודה):

אני מתחילה מן ההתחלה.

היו"ר ד' טל:

מן ההתחלה. חבר הכנסת שטרית, אתה מוכן לתת לי לנהל את הישיבה?

יעל דיין (העבודה):

אני מבקשת מהכנסת לאשר הצעת חוק כאשר שבפועל המצב המוצע בחוק קיים ב-70
מועצות מקומיות. במלים אחרות, הנושא של יועצת למעמד האשה ברשות המקומית –
אני מבקשת מי שעם הגב אלי, שני חברי הכנסת הנכבדים – – –

היו"ר ד' טל:

חבר הכנסת וליד צאדק. חבר הכנסת לייזרזון, חבר הכנסת וליד צאדק, אתם מפנים
את גבכם לדוברת. לא נהוג, לא מכובד, לא נימוסי. חבר הכנסת לייזרזון, אדוני
יכול לשבת לידו ולשוחח בשקט. אין מניעה. רק לא עם הגב לדובר, לדוברת במקרה
הזה.

יעל דיין (העבודה):

לדוברת במקרה הזה. אני מבקשת לתאר תמונת מצב שקיימת היום ואנחנו רוצים לעגן
אותה בחוק. היום קיימות ב-70 מועצות מקומיות מועצות נשים, שמהוות כתובת לכל
טיפול בנושאי נשים, מעמד האשה, אלימות כלפי נשים, רווחת נשים, טיפול בנשים
חד-הוריות, בנשים עולות וכן הלאה. המועצות האלה פועלות בהתנדבות. ב-70
רשויות מקומיות יש תקן כזה או אחר – אני מסתכלת על חבר הכנסת שבח וייס,
אילנה צ'רנוברודה היתה מהמקימות של המוסד הזה, מועצות נשים, ועמדה בראש
מועצת הנשים בחיפה.

הנושא היום, אף שהוא קיים ב-70 רשויות מקומיות, איננו תקני במובן שנכנס ראש
רשות, רוצה – עושה את זה, לא רוצה – מבטל גם את הקיים.

יש לנו היום, אחרי הבחירות המוניציפליות, מצב שהוא בלתי נסבל. נכנסו ראשי
רשויות חדשים, והעניין לא נראה להם כל כך – – –

שבח וייס (העבודה):

מה יהיה בהרצלייה או בנתניה? המועצה למעמד הגבר?

יעל דיין (העבודה):

בהרצלייה ובנתניה אין לנו בעיה, ובהרבה מקומות המועצה הזאת היא רבת הישגים
ובראשה עומדת ממונה על מעמד האשה, כפי שקיימת היום בכל משרדי הממשלה, והיא
נמצאת על תקן לפי רצון הרשות.

אני מבקשת לעגן בחוק, שאותה ממונה על מעמד האשה ברשות המקומית תהיה בתקן
קבוע. אני מבינה שיש התנגדות של האוצר. אני מבקשת שהחוק הזה יעבור לחקיקה
לוועדה לקידום מעמד האשה, ואני מוכנה להסתדר עם האוצר לפחות לשנה הקרובה
בעניין עלות המשרה, חצי משרה, רבע משרה, מה שנגיע להסכמה. תודה רבה.

היו"ר ד' טל:

תודה רבה, גברתי. חבר הכנסת שטרית מבקש להסיר – – –

נסים דהן (ש"ס):

– – – לוועדת הכספים.

יעל דיין (העבודה):

זה לא עניין תקציבי, זה עניין עקרוני. נתפשר על התקציב. נעשה את זה עם
מינימום עלות או ללא עלות.

היו"ר ד' טל:

חבר הכנסת שטרית, בבקשה.

מאיר שטרית (הליכוד-גשר-צומת):

אדוני היושב-ראש, רבותי חברי הכנסת, הממשלה מתנגדת להצעת החוק הזאת. לצערי,
שר הפנים איננו יכול לענות היום על ההצעה, כיוון שהוא נמצא עכשיו בצפון;
הוא נסע לקריית-שמונה, לכן הוא לא יכול היה לענות על הצעת החוק, ואני מבקש,
במקומו, להסיר אותה.

הצעת החוק הזאת מציעה, בעצם, להרחיב את המצב הקיים היום, שבעיריות גדולות
יש יועצת למעמד האשה – –

יעל דיין (העבודה):

גם בקטנות וגם – – –

מאיר שטרית (הליכוד-גשר-צומת):

– – להחיל היום חוק שאומר, שבכל רשות מקומיות תהיה יועצת למעמד האשה,
שעלותה הממוצעת, לרבות לשכה, מזכירה, תהיה בסדר גודל של 70,000-60,000 שקל
בחודש – – –

יעל דיין (העבודה):

סליחה, זה לא נאמר בחוק.

מאיר שטרית (הליכוד-גשר-צומת):

מה לא נכון?

יעל דיין (העבודה):

אתה מדביק עלות שלא קיימת. אנחנו מציעים – – – תהיה אשה – – –

מאיר שטרית (הליכוד-גשר-צומת):

אולי, אבל זה לא מה שהחוק אומר. החוק אומר אחרת.

יעל דיין (העבודה):

– – –

מאיר שטרית (הליכוד-גשר-צומת):

החוק אומר אחרת. החוק אומר, שאשה תמונה בשכר, שאפשר לפטר אותה רק עם רוב של
שני-שלישים מחברי המועצה – מה, זה מהנדס העיר? ראש העיר מתחלף – מותר לו
להחליף את היועצת שלו. זו יועצת שלו. אתם רוצים חוק לחייב אותם
בשני-שלישים, שיכריחו אותם?

נראה לי שהחוק הזה לא הגיוני, עם עלות של עשרות מיליוני שקלים, ואי-אפשר
להסכים לו.

אבקש, אדוני, להסיר אותו.

היו"ר ד' טל:

תודה רבה. אנחנו עוברים להצבעה על הצעת החוק שהביאה לפנינו חברת הכנסת יעל
דיין. מי בעד, מי נגד – אפשר להצביע.

קריאות:

– – –

הצבעה מס' 8

בעד ההצעה להעביר את הצעת החוק לדיון מוקדם בוועדה – 21

בעד ההצעה להסיר מסדר-היום את הצעת החוק – 17

נמנעים – אין 

ההצעה להעביר את הצעת חוק הרשויות המקומיות (יועצת לענייני מעמד האשה),

התשנ"ח–1998, לדיון מוקדם בוועדה שתקבע ועדת הכנסת נתקבלה.

היו"ר ד' טל:

ובכן בעד – 21, נגד – 17, הצעת החוק תועבר לוועדת הכנסת, שתקבע לאיזה מן
הוועדות היא תועבר.

הצעת חוק הרשויות המקומיות (יועץ לענייני מעמד האשה), התשנ"ח–1998

(הצעת חברת הכנסת נ' בלומנטל)

היו"ר ד' טל:

הצעת חוק הרשויות המקומיות (ועדות ומחלקות דתיות), התשנ"ח–1998 – חברת
הכנסת סופה לנדבר, בבקשה.

נעמי בלומנטל (הליכוד-גשר-צומת):

לא. יועצת לענייני מעמד האשה.

היו"ר ד' טל:

סליחה, סליחה. סליחה גברתי, את צודקת, רצתי קדימה. הצעת חוק הרשויות
המקומיות (יועץ לענייני מעמד האשה), התשנ"ח–1998, של חברת הכנסת נעמי
בלומנטל; מס' פ/2162. אני מצטער ומתנצל.

נעמי בלומנטל (הליכוד-גשר-צומת):

תודה רבה. אדוני היושב-ראש, כנסת נכבדה, זה עתה העלתה חברת הכנסת יעל דיין
חוק שמדבר על יועצת למעמד האשה – – –

היו"ר ד' טל:

חבר הכנסת ראובן ריבלין, לעמיתתך מסיעת הליכוד, ששמרה אמונים לסיעת הליכוד
בימים טרופים אלה, אתה לא רוצה לשמוע? בבקשה.

נעמי בלומנטל (הליכוד-גשר-צומת):

– – – יועצת למעמד האשה ברשויות המקומיות. אני רוצה, קודם כול, להזכיר את
גברת אילנה צ'רנוברודה, זיכרונה לברכה, שהיתה שותפה אתי בייזום הצעת החוק
הזאת, והיא עברה בקריאה טרומית בכנסת הקודמת.

נעמי חזן (מרצ):

– – –

נעמי בלומנטל (הליכוד-גשר-צומת):

צ'רנוברודה. אמרתי. היא באמת עשתה עבודה יוצאת מן הכלל.

הרשות למעמד האשה ברשויות המקומיות סייעה, ולהערכתי, אני רק בשני משפטים
רוצה לבוא ולומר, שרוב הנושאים שרשות מקומית עוסקת בהם קשורים מאוד לנשים
באותה רשות מקומית. לצערנו, מבחינת ייצוג נשים, אין כמעט ייצוג לא במועצות
העיר, לא כראשי רשויות, ולפיכך לפחות שתהיה יועצת למעמד האשה – – –

קריאה:

– – –

נעמי בלומנטל (הליכוד-גשר-צומת):

לא, זה נכון. שתי ראשי רשויות, ברוך השם התקדמנו לעומת הפעם הקודמת. אני
רוצה לברך גם את שתי ראשי הרשויות שהן נשים. נקווה שגם הן ידאגו למעמד האשה
ברשויות שלהן.

מכיוון שרוצים לשפר קצת את האנומליה הזאת, אני חושבת שמן הראוי שנתמוך
בהצעת החוק הזאת. תודה רבה.

היו"ר ד' טל:

תודה, גברתי. חבר הכנסת שטרית, אתה מבקש להסיר?

מאיר שטרית (הליכוד-גשר-צומת):

לא.

היו"ר ד' טל:

נאמר לי פה שאתה מבקש להסיר. אם לא, אנחנו עוברים להצבעה. חברי הכנסת,
ההצבעה על הצעת חוק הרשויות המקומיות (יועץ לענייני מעמד האשה).

מאיר שטרית (הליכוד-גשר-צומת):

לוועדת הכספים.

נעמי בלומנטל (הליכוד-גשר-צומת):

לא, לוועדה למעמד האשה.

מאיר שטרית (הליכוד-גשר-צומת):

ועדת הכנסת תחליט.

היו"ר ד' טל:

ועדת הכנסת תחליט לאיזו מן הוועדות.

אנחנו עוברים להצבעה על הצעת החוק של חברת הכנסת נעמי בלומנטל. מי בעד, מי
נגד ומי נמנע?

הצבעה מס' 9

בעד ההצעה להעביר את הצעת החוק לדיון מוקדם בוועדה – 19

נגד – אין

נמנעים – אין 

ההצעה להעביר את הצעת חוק הרשויות המקומיות (יועץ לענייני מעמד האשה),

התשנ"ח–1998, לדיון מוקדם בוועדה שתקבע ועדת הכנסת נתקבלה.

היו"ר ד' טל:

ובכן, בעד – 19, אין מתנגדים ואין נמנעים, ואני מוסיף את קולו של חבר הכנסת
יונה יהב, בעד או נגד, אדוני?

יונה יהב (העבודה):

בעד.

אפי אושעיה (העבודה):

גם בעד.

היו"ר ד' טל:

וחבר הכנסת אפי אושעיה גם בעד. אם כן, יהיו 21 בעד, אין מתנגדים ואין
נמנעים. אשר על כן, הצעת החוק תועבר לוועדת הכנסת, שתחליט איזו מן הוועדות
תדון בה.

הצעת חוק הרשויות המקומיות (ועדות ומחלקות דתיות), התשנ"ח–1998

(הצעת חברת הכנסת ס' לנדבר)

היו"ר ד' טל:

הצעת חוק הרשויות המקומיות (ועדות ומחלקות דתיות), התשנ"ח–1998. מס'
פ/1765. חברת הכנסת סופה לנדבר תעלה ותציג את הצעת החוק שלה. בבקשה, גברתי.

סופה לנדבר (העבודה):

כבוד היושב-ראש, חברי הכנסת, הצעת החוק שלי באה לבטל מועצות דתיות ולהעביר
אותן כשירות דת בעיריות תחת הכותרת של אגף, מחלקה או ועדת דת בעיריות.

באחד העיתונים כותבת סימה קדמון: "אם שר האוצר מחפש מקורות עזרה למובטלים
בעיירות הפיתוח, או מימון יום לימודים ארוך, מחכים לו מיליארד וחצי שקל
שמונחים במשרד הדתות, ועוד יישאר הרבה רזרבה. זה כסף שיכול להיות פנוי
מהיום להיום. אף אחד לא צריך את המועצות הדתיות האלה. תאמיני לי, אמר לי
ראש מועצה דתית ביישוב קטן, כשאני רואה את כל הכספים האלה, בא לי לבכות.
פשוט לבכות. זה הכול זלזול מופגן וציני. זלזול בציונות, במינהל תקין,
במוסר. בכל מה שאנחנו מאמינים בו."

כאשר אני מסתכלת היום על עיירות הפיתוח ועל האנשים שחיים מתחת לקו העוני,
וכאשר אנחנו פה היינו צריכים לאשר את התקציב של מדינת ישראל, ואנחנו מחפשים
רזרבה פה ורזרבה שם לילדים שחיים מתחת לקו העוני, לאנשים שחיים מתחת לקו
העוני – – –

היו"ר ד' טל:

חברת הכנסת סופה לנדבר, רק רגע בבקשה. חבר הכנסת בן-צור, אדוני מבקש לעשות
רוויזיה של ההצבעה על חוק פיזור הכנסת? רק כדי שאבין. בבקשה, גברתי.

דוד אזולאי (ש"ס):

את מציעה שלא יקברו מתים ולא יהיו שירותי דת?

סופה לנדבר (העבודה):

אסביר לך, אם תרשה לי.

דוד אזולאי (ש"ס):

אני שואל.

סופה לנדבר (העבודה):

אתה תשב בשקט ואסביר לך בשקט.

דוד אזולאי (ש"ס):

מה זה שייך? רק תעני.

סופה לנדבר (העבודה):

קודם כול, לפני המון שנים, לפני 50 שנה, מדינת ישראל החליטה שמועצה דתית
צריכה לשרת את הציבור כאשר יש ברית לאחר לידה, כאשר מתחתנים ומתגרשים וכאשר
צריכים לקבור מתים.

תגיד לי, חבר הכנסת, אם יקומו ועדה, מחלקה או אגף בעירייה, לא יכולים אנשים
דתיים, תחת בקרה ופיקוח, לעשות אותם דברים שעושים היום במועצה דתית, אבל
בלי שיהיו משכורות מופרזות?

דוד אזולאי (ש"ס):

אין לנו כסף לפנות את האשפה, ואת רוצה שנעסוק בענייני דת?

סופה לנדבר (העבודה):

בענייני דת יכולים לעסוק כל עירייה וכל איש ציבור שייבחר לעירייה. בושה
למדינת ישראל, כשאנחנו יכולים לחסוך 300 מיליון שקל לאותם מובטלים, לאותם
אנשים נזקקים היום.

כאשר אתה תרים היום את ידך נגד החוק הזה, אתה תרים יד בעד אנשים שמקבלים
משכורת מופרזת, כאשר אנחנו מבזבזים כספים וכאשר יש המון אנשים שזקוקים
לגרושים האלה, ואלה לא גרושים היום, אדון חבר הכנסת, אלה מיליונים.

אתה יודע, לפני כמה שנים נבחרתי בפעם הראשונה למועצת העיר – בשנת 1989.
הייתי די נאיבית ולא ראיתי איך מסדרים שם סגן מנהל מועצה דתית, מנהל מועצה,
יושב-ראש מועצה דתית במשכורות כאלה, שאף אחד מהציבור הזה לא יודע כמה
גרושים וכמה אלפי שקלים היום מפוזרים במדינת ישראל.

אני חושבת, שאותה קבורה, אותה לידה וכל דבר שעושים היום במועצה דתית וכל
שירות שצריכים לתת, צריכים להיעשות תחת הפיקוח של שלטון מקומי, כאשר יכולים
לעשות את זה עם בקרה, עם פיקוח, בלי משכורות מופרזות, וכאשר יכולים לתת
שירות הרבה יותר תקין.

זו לא תהיה מועצה דתית, אלא זה יהיה תחת הכותרת: שירות מדינת ישראל, כאשר
כל המדינה תדע מה קורה שם.

היו"ר ד' טל:

תודה. חבר הכנסת וקנין מבקש להסיר את הצעת החוק של חברת הכנסת סופה לנדבר,
ולאחר מכן נעבור להצבעה. חבר הכנסת וקנין, בבקשה.

יצחק וקנין (ש"ס):

אדוני היושב-ראש, חברי חברי הכנסת, חברת הכנסת סופה לנדבר, אני חושב, שמי
שעולה להציע הצעת חוק מסוימת – כדאי מאוד שאת הפרטים שהוא מוסר, לפחות
לחברי הכנסת, ימסור אותם בדיוק, ובדיוק מרבי.

את טוענת פה, שהתקציב הוא מעל למיליארד שקל. אז אני אעדכן אותך בדיוק מה
התקציב. תקציב המועצות הדתיות במשרד הדתות הוא 128 מיליון שקל. אני לא יודע
איך קפץ לך המחוג למיליארד ומשהו. אז אני מבקש שתדאגי למסור נתונים
מדויקים.

סופה לנדבר (העבודה):

גם אתה תדאג למסור אותם נכון.

יצחק וקנין (ש"ס):

אני מוסר אותם בדיוק מוחלט מספר התקציב, ואני יכול להראות לך את זה עכשיו.

סופה לנדבר (העבודה):

אני גם יכולה – – –

יצחק וקנין (ש"ס):

מעניין, כל החיסכון שאתם מציעים הוא דווקא בנושא דת. למה את לא באה לפה
באיזו הצעה – –

היו"ר ד' טל:

חברת הכנסת סופה לנדבר, המלה משקרים לא יפה.

יצחק וקנין (ש"ס):

– – לקצץ, לאחד עיריות? גם שם אנחנו נחסוך הרבה כסף.

היו"ר ד' טל:

גברתי, אני מוכן לקבל את ספר התקציב שמראה את התקציב כמו שגברתי אמרה. אני
עוד חצי שעה כאן.

יצחק וקנין (ש"ס):

רק במועצות הדתיות נשאר לך לחסוך כסף, מתקציבן הזעום.

דרך אגב, תקציב משרד הדתות הוא כמעט התקציב הזעום ביותר מכל המשרדים,
לידיעתך; אז אנא ממך.

שבח וייס (העבודה):

במקום "משקרים" תגיד "לא אומרים אמת".

סופה לנדבר (העבודה):

כולם שקרנים, רק אתה לא.

יצחק וקנין (ש"ס):

לצערי הרב, היא ניפחה את זה כל כך בגדול, מ-128 מיליון שקל להגיע למיליארד
שקל? חבר'ה, אנחנו נמצאים בכנסת ישראל, תגידו קצת אמת לציבור, ואל תמלאו את
זה כך ותנפחו.

שמואל הלפרט (יהדות התורה):

– – –

יצחק וקנין (ש"ס):

ואני צריך להגיד לך את הדברים, עשי שיעורי בית כמו שצריך.

סופה לנדבר (העבודה):

תוציא את ספר התקציב, ואנחנו נבדוק.

יצחק וקנין (ש"ס):

יתירה מזאת, אמרתי לך, אם את רוצה כבר לחסוך, לא על חשבון המועצות הדתיות.
יש לך הרבה תקציבים אחרים שאפשר לחסוך בהם, ואני מציע לך הרבה עצות. בואו
נאחד עיריות, בואו נבטל סגנים ובואו נעשה הרבה דברים, אם באמת אנחנו כנים.
אבל לא להיות פופוליסטים דווקא על חשבון המועצות הדתיות. תודה רבה.

היו"ר ד' טל:

תודה לך, אדוני חבר הכנסת יצחק וקנין.

חברי הכנסת, אנחנו עוברים להצבעה על הצעת החוק של חברת הכנסת סופה לנדבר,
הצעת חוק הרשויות המקומיות (ועדות ומחלקות דתיות), התשנ"ח–1998. אפשר
להצביע.

הצבעה מס' 10

בעד ההצעה להעביר את הצעת החוק לדיון מוקדם בוועדה – 17

בעד ההצעה להסיר מסדר-היום את הצעת החוק – 18

נמנעים – 1 

ההצעה להסיר מסדר-היום את הצעת חוק הרשויות המקומיות (ועדות ומחלקות דתיות),

התשנ"ח–1998, נתקבלה.

היו"ר ד' טל:

ובכן, בעד – 17, נגד – 18, נמנע אחד. אשר על כן, הצעת החוק של חברת הכנסת
סופה לנדבר לא תועבר לוועדת הפנים של הכנסת, ואת פטורה, גברתי, מלהביא לי
את הנתונים.

הצעת חוק עובדים זרים (העסקה שלא כדין) (תיקון – ערכות

מגן) (הוראת שעה), התשנ"ח–1998

(הצעת חברת הכנסת ד' איציק)

היו"ר ד' טל:

חברי הכנסת, אנחנו עוברים להצעת החוק הבאה, שהיא הצעת חוק עובדים זרים
(העסקה שלא כדין) (תיקון – ערכות מגן) (הוראת שעה). חברת הכנסת דליה איציק
תפסיק לדבר עם חבר הכנסת שטרית, תעלה, תבוא ותציג את עמדתה. חברת הכנסת
דליה איציק, הצעת החוק שלך, גברתי. גברתי חושבת שאני מפריע לה בכוונה? לא.
בשום אופן לא.

שמריהו בן-צור (מפד"ל):

איזה חוק זה, איזה חוק? אי-פיזור הכנסת – – –

דליה איציק (העבודה):

אדוני היושב-ראש, חברי חברי הכנסת, חברי חברי הכנסת רובי ריבלין ומאיר
שטרית כבר אומרים לי שהם מסכימים, מה שבעצם היה מצריך את ירידתי, אבל תנו
לי רק שנייה בשביל הכבוד לאלה שאינם יודעים על מה מדובר.

נראה מיותר להסביר, שמי שמביא לכאן ברשיון אנשים, ובשעה שחלילה אנחנו
נזקקים להתחבא מפני סדאם חוסיין ודומיו, ונצטרך חלילה וחס מסכה, הרי לא
יעלה על הדעת שאנחנו נשים מסכה, ואותו אדם שמשרת אותנו יהיה בלי מסכה,
ואנחנו נסתכל עליו בעיניים, שהרי זה אחד מיסודות המוסר של העם היהודי –
להתחשב בזר ובאחר, ובוודאי בשעה כזו.

היות שאני רואה כאן הסכמה, חבר הכנסת רובי ריבלין וחבר הכנסת שטרית, אני
מרגישה אי-צורך לנמק עוד ולא אגזול את זמן המליאה. אני מבקשת להעביר את
הצעת החוק להכנה לקריאה ראשונה לוועדת העבודה והרווחה. תודה רבה, אדוני
היושב-ראש.

היו"ר ד' טל:

תודה רבה.

יעל דיין (העבודה):

אני מבקשת סליחה. אני מבקשת, שבחקיקה תוסיפו לזה, מעבר למסכות, גם מיגון,
אם צריך, של אותם מקומות מגורים שמעמידים לרשות העובדים הזרים.

דליה איציק (העבודה):

חברת הכנסת יעל דיין, אנחנו מאוד מאוד נודה לך אם תהיי שותפה ליצירת החוק.

היו"ר ד' טל:

בוועדה.

חברי הכנסת, אנחנו עוברים להצבעה על הצעת החוק של חברת הכנסת דליה איציק,
ואם היא תתקבל, ויש לי הרושם שהיא תתקבל, היא תעבור לוועדת החוץ והביטחון
של הכנסת. ההצבעה החלה.

חברת הכנסת דליה איציק, את ביקשת – – –

דליה איציק (העבודה):

ועדת העבודה והרווחה.

היו"ר ד' טל:

ביקשו כאן לוועדת החוץ והביטחון. זה יועבר לוועדת הכנסת.

יצחק כהן (ש"ס):

ועדת הכספים.

הצבעה מס' 11

בעד ההצעה להעביר את הצעת החוק לדיון מוקדם בוועדה – 27

נגד – אין

נמנעים – אין 

ההצעה להעביר את הצעת חוק עובדים זרים (העסקה שלא כדין) (תיקון – ערכות מגן) (הוראת שעה), התשנ"ח–1998, לדיון מוקדם בוועדה שתקבע ועדת הכנסת נתקבלה.

היו"ר ד' טל:

אם כן, 27 בעד, אין מתנגדים, אין נמנעים. אשר על כן, חברת הכנסת דליה
איציק, הצעת החוק שלך של עובדים זרים תועבר לוועדת הכנסת שתחליט.

יצחק כהן (ש"ס):

ועדה לעובדים זרים.

היו"ר ד' טל:

ועדת הכנסת תחליט לאיזו מן הוועדות יועבר הנושא.

הצעת חוק כלי הירייה (תיקון – הכשרה, רישוי ודיווח), התשנ"ח–1998

(הצעת קבוצת חברי הכנסת)

היו"ר ד' טל:

הצעת חוק כלי הירייה (תיקון – הכשרה, רישוי ודיווח), התשנ"ח–1998, של חברי
הכנסת בנימין בן-אליעזר, אהוד ברק ואלי גולדשמידט – הצעה פ/2034. בבקשה.

ראובן ריבלין (הליכוד-גשר-צומת):

חבר הכנסת גולדשמידט הוא היחיד כאן.

היו"ר ד' טל:

חבר הכנסת גולדשמידט, בבקשה. אם חבר הכנסת בנימין בן-אליעזר יגיע עד שאתה
תגיע לדוכן, אני אאפשר לו לומר את דבריו, ואם לא, אמור אתה את דבריך.

אלי גולדשמידט (העבודה):

הצעת חוק כלי הירייה (תיקון – הכשרה, רישוי ודיווח). מי שיזם את הצעת החוק
היה חבר הכנסת בנימין בן-אליעזר, והצטרפו אליו אלי גולדשמידט ואהוד ברק;
היה צריך להגיד – אהוד ברק ואלי גולדשמידט.

היו"ר ד' טל:

צניעות במיטבה.

אלי גולדשמידט (העבודה):

נראה אותך פה מדבר על אריה דרעי או על המרן.

מוצע לערוך כמה שינויים בחוק לגבי החזקת כלי ירייה, וביניהם הוראות לגבי
רישוי והכשרה, הקמת רשות רישוי מוסמכת לכלי ירייה, שמתפקידיה מתן הרשיונות,
רישום הרשיונות המאושרים, פיקוח על מטווחים ועל הרישוי, וכן תהא מופקדת על
מערך הבדיקות והבחינות.

היו"ר ד' טל:

חברת הכנסת דליה איציק, את מפריעה.

קריאה:

– – –

היו"ר ד' טל:

אני לא אוציא אותה, אבל היא מבינה אותי.

אלי גולדשמידט (העבודה):

כמו-כן מוצע להחמיר בנושא מתן רשיונות לאדם שנחשד בעבירות אלימות.

מן הסתם ברור, מטרת הצעת החוק הזו היא להגביר את הפיקוח על שימוש בכלי נשק,
על הרשאה לגבי כלי נשק, על כשירות אנשים לשאת כלי נשק, והכול במטרה טובה –
לצמצם את האלימות ואת הפשע במדינת ישראל. תודה.

היו"ר ד' טל:

תודה. חבר הכנסת מאיר שטרית מבקש להסיר. חבר הכנסת שטרית, אתה מבקש להסיר
או שנעבור להצבעה?

מאיר שטרית (הליכוד-גשר-צומת):

אדוני היושב-ראש, אני רוצה לומר: הממשלה מתנגדת להצעת החוק הזאת, מכיוון
שיש בה כמה נקודות שראויות למחשבה, חבר הכנסת בן-אליעזר. לדוגמה, הצעת החוק
שלכם, שעל-פיה יאופשר לנער בן 17 לשאת נשק – אינני בטוח שזה אינטרס שלנו
לאפשר את זה. כמו כן, אנחנו הרי נלחמים למנוע נשק מבעלים אלימים. מההצעה
עולה שיש סרבול בעניין, והתליית הרשיון לא תבוצע מהר גם במקרים של בעלים
אלימים.

לכן, יש נקודות שצריך לתקן בחוק הזה. אם מוסכם עליך שהחוק הזה אכן יבוא
לקריאה ראשונה בהסכמת הממשלה, אנחנו מסכימים לחוק.

בנימין בן-אליעזר (העבודה):

כן.

מאיר שטרית (הליכוד-גשר-צומת):

אמרת כן, מקובל עלי, אז אין בעיה. תודה.

היו"ר ד' טל:

ובכן, חברי הכנסת, אנחנו עוברים להצבעה על הצעת החוק של חברי הכנסת בנימין
בן-אליעזר, אהוד ברק ויושב-ראש סיעת העבודה אלי גולדשמידט. אפשר להצביע. אם
הצעת החוק תעבור, וכנראה היא תעבור, היא תעבור לוועדת הפנים.

הצבעה מס' 12

בעד ההצעה להעביר את הצעת החוק לדיון מוקדם בוועדה – 30

נגד – 1

נמנעים – 1 

ההצעה להעביר את הצעת חוק כלי הירייה (תיקון – הכשרה, רישוי ודיווח),

התשנ"ח–1998, לדיון מוקדם בוועדה שתקבע ועדת הכנסת נתקבלה.

היו"ר ד' טל:

ובכן, בעד – 30, מתנגד אחד בלבד – – –

קריאה:

ועדת החוקה.

היו"ר ד' טל:

לוועדת החוקה. ובכן, הנושא יועבר לוועדת הכנסת.

שמריהו בן-צור (מפד"ל):

תוסיף אותי להצבעה.

היו"ר ד' טל:

אני מוסיף את חבר הכנסת בן-צור לתומכים. כן, חבר הכנסת בן-צור?

שמריהו בן-צור (מפד"ל):

כן.

הצעת חוק הרשויות המקומיות (שיעורי ארנונה על מבנים מוזנחים), התשנ"ח–1997

(הצעת חבר הכנסת א' פורז)

היו"ר ד' טל:

חברי הכנסת, הצעת חוק הרשויות המקומיות (שיעורי ארנונה על מבנים מוזנחים),
התשנ"ח–1997 – הצעה פ/1817. חבר הכנסת אברהם פורז – בבקשה, אדוני.

אברהם פורז (מרצ – רצ, מפ"ם, שינוי):

אדוני היושב-ראש, רבותי חברי הכנסת – – –

בנימין בן-אליעזר (העבודה):

אתה עברת למרכז?

אברהם פורז (מרצ – רצ, מפ"ם, שינוי):

אתה יודע מה שם המפלגה שלי, חבר הכנסת בן-אליעזר? אני רוצה לשאול אותך.
המפלגה שלי נקראת שינוי – מפלגת המרכז, אז זה אומר הכול.

בנימין בן-אליעזר (העבודה):

– – –

אברהם פורז (מרצ – רצ, מפ"ם, שינוי):

אני במרכז כל הזמן. אתה שואל אם מישהו יצטרף אלי במרכז. עושה רושם שכן.

בנימין בן-אליעזר (העבודה):

אז אתה כבר בפנים.

אברהם פורז (מרצ – רצ, מפ"ם, שינוי):

אני אומר לך: אני מחכה, ובאים כל הזמן. אני באותו מקום כל הזמן, לא זזתי.

היו"ר ד' טל:

חבר הכנסת בן-אליעזר, אתה מבקש להציע לו להצטרף למפלגת העבודה?

אברהם פורז (מרצ – רצ, מפ"ם, שינוי):

לא, הוא לא הציע.

בנימין בן-אליעזר (העבודה):

אני רוצה שיצטרף אלינו.

שמריהו בן-צור (מפד"ל):

יש מקום, יש הרבה מקום.

היו"ר ד' טל:

הוא ידון בזה בכובד ראש.

אברהם פורז (מרצ – רצ, מפ"ם, שינוי):

חבר הכנסת בנימין בן-אליעזר, אני לא הלכתי על האיחוד המלא של מרצ בגלל
הבעיה של סוציאליזם, ונדמה לי שאצלכם יש אותה בעיה.

קריאה:

– – –

אברהם פורז (מרצ – רצ, מפ"ם, שינוי):

סוציאליזם בימינו.

אדוני היושב-ראש, אני מביא בפני הכנסת הצעת חוק שהיא לא קפיטליסטית ולא
סוציאליסטית, לא ליברלית ולא אחרת, אלא מטרתה ליצור מצב שבו בניינים
מכוערים ומוזנחים, ה"מקשטים" בצורה מכוערת את חוצות ערינו, ישופצו.

אני רוצה לומר, שישראל היא אחת המדינות היחידות בעולם שבהן יש "סלאמס"
במקומות מבוססים. זה לא "סלאמס" של עניים, אני לא בא בטענה במקום שבו יש
אנשים עניים – – –

עבד-אלמאלכ דהאמשה (מד"ע-רע"ם):

לא יכול לתקן את הבית וגם – – –

שבח וייס (העבודה):

– – –

אברהם פורז (מרצ – רצ, מפ"ם, שינוי):

חכה, חכה, תקשיב לי. חבר הכנסת דהאמשה, בישראל יש מצב של "סלאמס" בבתים
שבהם הדירות שוות 200,000 ו-300,000 דולר.

קריאה:

יותר.

אברהם פורז (מרצ – רצ, מפ"ם, שינוי):

ויותר. אתה רואה בניין שכל דירה בפנים, אפילו באזורים מבוססים, שווה
200,000, 300,000 דולר, וכשאתה מסתכל על הבניין מבחוץ, אתה רואה את הטיח
מתקלף, אתה רואה את הבלוקים, אתה רואה את חדר המדרגות המוזנח, אתה רואה
שאין גינה, אתה רואה עזובה, אתה רואה כיעור. אני חושב, שאין מדינה בעולם
שיש בה מצב תחזוקה כזה אצל השכבות המבוססות.

היו"ר ד' טל:

חבר הכנסת פורז, אפשר שנייה, ברשותך?

אברהם פורז (מרצ – רצ, מפ"ם, שינוי):

כן.

היו"ר ד' טל:

אז אולי, אדוני – חשבתי על הנושא הזה הרבה מאוד פעמים – אבל אדוני מתכוון
להטיל עליהם כאילו כפל ארנונה.

אברהם פורז (מרצ – רצ, מפ"ם, שינוי):

עוד לא – – – פחות, פחות.

היו"ר ד' טל:

אולי נציע שעל חשבון הארנונה נחייב אותם לפחות פעם בשבע שנים לשפץ את
החזות, וזה יהיה על חשבון הארנונה; 50% מוכרים כהוצאה – משהו כזה. זה יעודד
את השיפוץ.

אברהם פורז (מרצ – רצ, מפ"ם, שינוי):

חבר הכנסת טל, חלק מהרשויות המקומיות עוסקות בדבר שהוא חשוב, במענקים
למשפצי בתים או בהלוואות נוחות, וזה בהחלט דבר במקומו, אבל זה לא מספיק.
ואני רוצה לומר לכם, אני שואל את עצמי ואותך – – –

אליהו בן-מנחם (העבודה):

יש לי רעיון, חבר הכנסת פורז.

סופה לנדבר (העבודה):

– – –

אליהו בן-מנחם (העבודה):

תגרש את האנשים האלה מהארץ.

אברהם פורז (מרצ – רצ, מפ"ם, שינוי):

לא, לא. אני שואל אותך: למה קופה ציבורית צריכה להשתתף במימון בניין בצפון
תל-אביב, שנבנה לפני 50 שנה והוא מרופט ומוזנח, כשכל דירה שם שווה רבע
מיליון דולר? תן לי תשובה.

סופה לנדבר (העבודה):

היא שווה, אבל אם לאדם יש כסף – – –

אליהו בן-מנחם (העבודה):

אתה יודע מה? תדגיש שלא מדברים על ערי פיתוח ושכונות מצוקה.

סופה לנדבר (העבודה):

– – –

אברהם פורז (מרצ – רצ, מפ"ם, שינוי):

אני רוצה לומר לך, חבר הכנסת בן-מנחם, גם באזורים שאתה מדבר עליהם, לפעמים
ערך הדירה הוא למעלה מ-100,000 דולר, ועלות השיפוץ לכל יחידת דיור יכולה
להיות 500 דולר, ובוועדת הפנים – ואני מזמין אותך להצטרף – אני מוכן למצוא
פתרון למי שהם באמת חלשים, לאלה שאין ידם משגת לשפץ. אני מבטיח לך, לגבי
אלה אני אתמוך במימון ציבורי. אבל אני לא חושב שיש איזו הצדקה בעולם לקחת
כסף מקופת הציבור ולעזור לשפץ בית משותף שכל דירה בו שווה רבע מיליון דולר.
אני לא חושב שיש הצדקה לכך.

אני גם לא מדבר על דירות של דיירות מוגנים. אני מדבר על דירות שהבעלים הם
הבעלים, כי אצלנו נוצרה תרבות של הזנחה, תרבות של אי-אכפתיות. אנחנו כבר לא
רואים אפילו את הכיעור, כבר לא רואים אפילו שכאשר מישהו מתקין מזגן הוא
דוחף את זה בצד אחד, ואחר – בצד אחר, או אם אחד סוגר בתריס, הוא סוגר לא
באותו צבע וכו'.

היו"ר ד' טל:

אבל זה בהתאם לחוק.

אברהם פורז (מרצ – רצ, מפ"ם, שינוי):

לא, לא, זה לא בהתאם לחוק.

היו"ר ד' טל:

לא, כל מזגן חייב לעבור אישור של ועדת בניין ערים.

אברהם פורז (מרצ – רצ, מפ"ם, שינוי):

נכון, כל התקנת מזגן טעונה היתר, ואם אתה תראה לי היתר אחד שמישהו קיבל על
התקנת מזגן – – –

היו"ר ד' טל:

אני אראה לך.

אברהם פורז (מרצ – רצ, מפ"ם, שינוי):

אולי אתה היחיד – – –

היו"ר ד' טל:

לא, לא, עשרות. קודם כול אני, אבל יש עשרות. בעיריית ראשון-לציון מקפידים
על זה מאוד.

אברהם פורז (מרצ – רצ, מפ"ם, שינוי):

חבר הכנסת טל, אולי בסדום יש צדקת אחת.

היו"ר ד' טל:

זה לא סדום.

אברהם פורז (מרצ – רצ, מפ"ם, שינוי):

רוב הישראלים שמתקינים מזגנים לא טורחים לבקש שום היתר, וגם לא אוכפים את
זה נגדם. אולי בצדק לא אוכפים את זה נגדם, אבל לפחות היה צריך ליצור מצב,
שבכל המקומות – אגב, היום, למשל, מתקינים מזגן, שוברים את הטיח החיצוני,
ואף לא צובעים שוב – – –

אמנון רובינשטיין (מרצ):

– – –

אברהם פורז (מרצ – רצ, מפ"ם, שינוי):

ולכן, מה אני מציע? ההצעה אומרת: צריך לאפשר לרשות המקומית להגדיל את
הארנונה על המבנים המוזנחים ולתת תמריץ לבניינים ששיפצו אותם, להוריד את
הארנונה. אגב, התמריץ הזה מקובל בהרבה מאוד מקומות בעולם. זה לא פטנט שלנו.
אבל אני שב ואומר, אני לא מתכוון, חלילה, לפגוע במעוטי יכולת, במי שאין ידם
משגת. לגביהם אנחנו צריכים למצוא בוועדה פתרון אחר. אני מדבר כרגע על אלה
שידם כן משגת. ואני אומר: אני מוכן – – –

שמריהו בן-צור (מפד"ל):

איך אתה תקבע את זה? איך תקבע מי בעל יכולת ומי לא?

אליהו בן-מנחם (העבודה):

– – –

היו"ר ד' טל:

הוועדה תשב, בוועדה ידונו בזה בהרחבה.

אברהם פורז (מרצ – רצ, מפ"ם, שינוי):

אתה יכול להגיד, ותמיד אפשר להביא את הדוגמה הזאת: יש פנטהאוז ששווה מיליון
דולר, אבל בתוכו גרה אלמנה שמקבלת רק קצבה מביטוח לאומי. אפשר להביא
דוגמאות כאלה. ברוב המקרים העזובה איננה כתוצאה מחוסר כסף ומדלות; היא
עזובה כתוצאה מחוסר מודעות ומחוסר נכונות, ואני אומר: אני מוכן לדון בזה
בוועדה, ונמצא את הפתרון בוועדה. הרי מדובר בקריאה מוקדמת. הרי גם אתם
מסכימים אתי שהמצב לא טוב. נמצא את הפתרון, על מנת שלא לפגוע באלה שאכן אין
להם. אפשר לקבוע ועדה שתבחן את זה, אפשר למצוא גורם עירוני שיהיה מוכן לממן
את זה לגבי אלה שאין ידם משגת, אבל לגבי אחרים, לדעתי, חייבים לתת להצעת
חוק זו לעבור, על מנת שאנחנו נמצא פתרון נוסף בדרך לעידוד שיפוץ בתים. תודה
רבה.

היו"ר ד' טל:

תודה רבה. חבר הכנסת טלב אלסאנע מבקש להסיר את הצעת החוק.

אליהו בן-מנחם (העבודה):

אדוני היושב-ראש, אולי באופן יוצא דופן תרשה גם לי להתבטא בנושא.

היו"ר ד' טל:

אם הוא לא ינצל את כל חמש הדקות, לפנים משורת הדין אני מוכן לתת לך לומר את
דבריך.

טלב אלסאנע (מד"ע-רע"ם):

כבוד היושב-ראש, רבותי חברי הכנסת, אני חושב שחשוב מאוד לתת לחבר הכנסת אלי
בן-מנחם לדבר בנושא הזה.

אני רוצה לומר, שהצעת החוק הזאת בכלל תמוהה, כי מענישים אנשים משום שאין
להם היכולת הכספית לגור בווילות וברמת חיים מפוארת, ברמת-אביב ג' או
במקומות כאלה, והעניין של הצורה החיצונית, הנוף, הוא לא רק באחריותו של
אותו דייר, שיכול להיות שהמצב הכלכלי שלו מאוד קשה, והוא מעוניין מבחינה
אישית לטפח ולשפץ, אבל אם יש לו הכנסה מאוד מוגבלת, הרי שיש לו סדר
עדיפויות אחר במשפחה: איך לדאוג לחינוך לילדיו, איך לדאוג לרמת חיים למשפחה
שלו, והשיפוץ והצורה החיצונית של הבית לא תופסים מקום בראש סולם העדיפויות
שלו.

כאן בא חבר הכנסת אברהם פורז ואומר: אותו אדם ייאלץ לשלם, מאותה הכנסה
מוגבלת מאוד, ארנונה כפולה, או לשלם קנס, כשהוא בלאו הכי סובל עקב המגבלות
הכלכליות, ואני הייתי רוצה לשאול: לפי אותו עיקרון, הרי יש יישובים בסקטור
הערבי – – –

קריאה:

– – –

טלב אלסאנע (מד"ע-רע"ם):

– – – מאחר שאנשים שם בונים את הבתים שלהם ללא תשתיות, הבתים קיימים, ואני
ביקרתי לאחרונה בכמה יישובים, אפילו בעיר טייבה במשולש יש שכונה – – –

וליד צאדק חאג'-יחיא (מרצ):

מה עם האוהלים – – –

טלב אלסאנע (מד"ע-רע"ם):

אבל, חבר הכנסת וליד צאדק, תאמין לי, אני ביקרתי בטייבה, שהיא עיר בישראל,
ויש שכונה – – –

היו"ר ד' טל:

לגבי האוהלים, העיריות – – –

טלב אלסאנע (מד"ע-רע"ם):

יש שכונה שלמה שבה אין כבישים ואין מי שתייה. אם כן, למה האנשים האלה
צריכים לשלם בכלל ארנונה? איזה שירות הם מקבלים? אם הארנונה היא פונקציה של
השירות, לדעתי, במקום שהדיירים לא מקבלים בו לא שירותי חשמל ולא שירותי
טלפון ולא תשתיות ראויות, הם יהיו פטורים מתשלום ארנונה. אם הרשות המקומית
וגורמי השלטון – משרד התחבורה, מע"צ, משרד השיכון, לא מספקים את התשתית
הפיזית הראויה, אותם אנשים יהיו פטורים מתשלום ארנונה. אין טלפונים ואין
תשתיות ראויות.

לכן הצעת החוק הזאת, לדעתי, לא צודקת, לא הוגנת, ואני מתנגד לה.

שבח וייס (העבודה):

אדוני, הצעה לסדר הדיון.

היו"ר ד' טל:

בבקשה, חבר הכנסת אלי בן-מנחם, דקה, מהצד.

שבח וייס (העבודה):

אדוני, הצעה לסדר הדיון.

חיים אורון (מרצ):

– – –

היו"ר ד' טל:

חבר הכנסת אורון, חבר הכנסת אלסאנע לא מיצה את חמש הדקות. אפשרתי לחבר
הכנסת בן-מנחם לדבר.

אליהו בן-מנחם (העבודה):

אני מודה לאדוני היושב-ראש. חבר הכנסת שבח וייס, אני ביקשתי גם כן לפני
שביקשת.

שבח וייס (העבודה):

– – –

היו"ר ד' טל:

בבקשה, חבר הכנסת אלי בן-מנחם.

אליהו בן-מנחם (העבודה):

רבותי, ידידי חבר הכנסת פורז, אתה בא מדי פעם עם חוקים מאוד מאוד משונים.
טוב שהעירו לי וקראתי את הצעת החוק שלך, חבר הכנסת פורז. הצעת החוק שלך
אומרת בפשטות, שאנשים עניים, מסכנים, שגרים באזור מצוקה, בשכונת מצוקה או
באזור פיתוח, ואין בידם לשפץ את ביתם – יש להעניש אותם, להכפיל ולשלוש את
הארנונה כדי להזהיר אותם שישלמו וישפצו את הבית. מאין הם יביאו את הכסף?
אין להם. לכן הצעתי לך קודם מהצד ואמרתי, שאולי כדאי שתזרוק אותם
לחוץ-לארץ, תעיף אותם מהמדינה, כי הם עניים.

החוק הזה הוא חוק קשה, הוא אנטי-חברתי, ואני מבקש מכל חברי הבית פה להצביע
נגדו.

היו"ר ד' טל:

תודה. חברי הכנסת, אנחנו עוברים להצבעה על הצעת החוק של חבר הכנסת פורז.

שבח וייס (העבודה):

הצעה לסדר הדיון.

אברהם פורז (מרצ – רצ, מפ"ם, שינוי):

אני רוצה להשיב.

היו"ר ד' טל:

אתה מבקש להשיב. בבקשה.

שבח וייס (העבודה):

אדוני היושב-ראש, אני רוצה להציע לו הצעה לסדר הדיון.

היו"ר ד' טל:

תציע לו.

אברהם פורז (מרצ – רצ, מפ"ם, שינוי):

אדוני היושב-ראש, אני רוצה לומר שני דברים.

היו"ר ד' טל:

הוא רוצה להציע לך משהו.

שבח וייס (העבודה):

אני רוצה להציע הצעה לסדר הדיון. זה חוק טיפוסי, שיש בו הרבה מאוד יתרונות
והמון סכנות כלכליות. אני רואה שהצעת החוק הולכת ליפול. אני מציע שאתה
תסכים להעביר אותה לוועדה כהצעה רגילה, ואולי שם – – –

אברהם פורז (מרצ – רצ, מפ"ם, שינוי):

לא, לא.

היו"ר ד' טל:

תודה. בבקשה, חבר הכנסת פורז.

אברהם פורז (מרצ – רצ, מפ"ם, שינוי):

אדוני היושב-ראש, בראש ועדת הפנים, שאליה תגיע הצעת החוק, עומד חבר הכנסת
מיכה גולדמן, איש מפלגת העבודה.

אליהו בן-מנחם (העבודה):

עם כל הכבוד למפלגת העבודה, אם חבר הכנסת גולדמן יצביע בעד, אני – – –

מיכה גולדמן (העבודה):

– – –

שבח וייס (העבודה):

המטרה טובה. הדרך לא טובה.

אברהם פורז (מרצ – רצ, מפ"ם, שינוי):

רק רגע אחד. אני מודיע בזה באופן חד-משמעי, ואני אומר את זה גם על דעת
יושב-ראש הקואליציה, שאני לא מתכוון להתקדם בהצעת החוק הזאת אלא בקונסנסוס
ובתיאום אתו: רבותי, במקומות החלשים לא גובים ממילא ארנונה, ולא ניתן
לגבות.

אליהו בן-מנחם (העבודה):

אל תספר לנו סיפורים.

היו"ר ד' טל:

זה ברור.

אליהו בן-מנחם (העבודה):

– – –

היו"ר ד' טל:

חבר הכנסת בן-מנחם, אפשרתי לך לדבר. אל תפריע לו.

אברהם פורז (מרצ – רצ, מפ"ם, שינוי):

המטרה היא לגבות במקומות שבהם יש ציבור חזק, ואני מודיע שוב: באותם מקומות
חלשים, שבהם אין יכולת כלכלית, החוק הזה לא יופעל. זה מה שאני מתחייב
בכנסת, וזה מה שיהיה בוועדה.

היו"ר ד' טל:

תודה. חברי הכנסת, אנחנו עוברים להצבעה על הצעת החוק של חבר הכנסת אברהם
פורז: הצעת חוק הרשויות המקומיות (שיעורי ארנונה על מבנים מוזנחים),
התשנ"ח–1997. אפשר להצביע. מי בעד? מי נגד? מי נמנע?

הצבעה מס' 13

בעד ההצעה להעביר את הצעת החוק לדיון מוקדם בוועדה – 16

בעד ההצעה להסיר מסדר-היום את הצעת החוק – 11

נמנעים – אין 

ההצעה להעביר את הצעת חוק הרשויות המקומיות (שיעורי ארנונה על מבנים מוזנחים), התשנ"ח–1997, לדיון מוקדם בוועדת הפנים ואיכות הסביבה נתקבלה.

היו"ר ד' טל:

אם כן, 16 בעד, 11 נגד ואין נמנעים.

קריאות:

– – –

היו"ר ד' טל:

אשר על כן הצעתו של חבר הכנסת פורז תעבור לוועדת הפנים של הכנסת.

הצעת חוק לתיקון פקודת מס הכנסה (הגדרת מוסד ציבורי), התשנ"ח–1998

(הצעת חבר הכנסת ח' אורון)

היו"ר ד' טל:

הצעת חוק לתיקון פקודת מס הכנסה (הגדרת מוסד ציבורי), התשנ"ח–1998; הצעת
חוק פ/2431, של חבר הכנסת חיים אורון, בבקשה.

חברי הכנסת, חבר הכנסת בן-מנחם, אני מבקש, למה אתם מרעישים? חבר הכנסת דהן,
חבר הכנסת שטרית, אני מבקש מכם. בבקשה, אדוני.

חיים אורון (מרצ):

אדוני היושב-ראש, חברי הכנסת, אני מבקש להגיש הצעת תיקון לפקודת מס הכנסה.

היו"ר ד' טל:

חברי הכנסת בן-מנחם, דהן, שטרית, אדוני יושב-ראש הקואליציה, מה היית עושה
אם הייתי מפריע לך לנהל את עבודתך בקואליציה? אדוני יושב-ראש הקואליציה.
חבר הכנסת דהן, אנא ממך. הואילו נא לשבת.

שבח וייס (העבודה):

ממילא אין קואליציה.

חיים אורון (מרצ):

אדוני היושב-ראש, חברי הכנסת, אני מבקש להביא הצעת חוק לתיקון פקודת מס
הכנסה (הגדרת מוסד ציבורי). במצב הקיים היום הגדרת המוסד הציבורי מצטמצמת
בנושאים מסוימים ומתירה לשר האוצר, על-פי שיקול דעתו, את הרחבתה לתחומים
אחרים. אני מציע להוסיף בחקיקה על המצב הקיים הכרה בעמותות שונות שעוסקות
בענייני דת, תרבות, חינוך, מדע, בריאות, סעד, אמנות, רווחה, צבא, איכות
הסביבה וזכויות האדם כמוסדות ציבור.

אני רוצה לומר פה דבר עקרוני. במציאות הקיימת, יותר ויותר – זה נושא שמפותח
מאוד בארצות אירופה ובארצות-הברית, נושאים רבים, בתחומים שבהם מדובר,
וכולנו מכירים את העמותות השונות – – –

אדוני היושב-ראש, אי-אפשר לדבר ברעש הזה.

היו"ר ד' טל:

אדוני הדובר, אתה צודק. חבר הכנסת פורז. חבר הכנסת וייס. אתה מפריע לבן
סיעתך, חבר הכנסת פורז. חבר הכנסת שטרית, אנא הואל בטובך לשבת. זה מפריע
לדובר, מה לעשות?

ראובן ריבלין (הליכוד-גשר-צומת):

החלטנו לתמוך בחוק.

היו"ר ד' טל:

חבר הכנסת ריבלין, אי-אפשר כך. הזמזום מגיע עד לכאן.

חיים אורון (מרצ):

שורה ארוכה של תחומים ניזונה ומופעלת בדרך של עמותות שלא למטרות רווח,
שקיימים לגביה כללים ברורים של מותר ואסור. בגלל קוצר הזמן אני לא רוצה
לפרט אותם, אבל עיקרם הוא היכולת לגייס ציבורים שונים לתרום לאותן עמותות
כדי לאפשר להן לקיים ולפעול את פעולתן.

אין בהצעה הזאת כדי לשנות את הכללים, לא להפחית את הרף של המחויבות של הגוף
שבו מדובר לעמוד בכל הכללים שגם היום פקודת מס הכנסה מחייבת. הכוונה היא,
למשל – אני אתן דוגמה קונקרטית. זה שלוש שנים אני מנסה בכל הצורות האפשריות
שהעמותה הקיימת ופועלת, שעניינה הגנה על זכויות החולה, תוכר כמוסד ציבורי –
– –

היו"ר ד' טל:

מה מונע ממך?

חיים אורון (מרצ):

אי-אפשר לקבל את ההגדרה מוסד ציבורי, כי אומרים שההגנה על זכויות החולה היא
לא בכללים. ההגנה על מחלה מסוימת – כן. אבל הגנה על זכויות החולה – בכלל
להביא לידיעתו, לתודעתו מה מגיע לו, במיוחד בחוק הבריאות – לא הצלחתי
להבקיע את החומה, והאמן לי, אדוני היושב-ראש, ניסיתי בכל הדרכים.

אבל, אני אומר יותר מזה. אני אומר, שהכנסת צריכה לאותת לציבור, שהיא רואה
באותם NGO – במוסדות החוץ-ממסדיים – אחד הכלים שהחברה המודרנית רוצה לפתח
אותם. לשיטתי אין הבדל בין עמותה שמקימה בית-כנסת, לעמותה שמקימה מועדון
תרבות, לעמותה שעומדת מאחורי "יד שרה", או לעמותה שעוסקת בתחומים אחרים,
הגנה על זכויות האדם וזכויות האזרח.

ובכלל, נאמר באופן מפורש בהצעת החוק שלי: לא עמותות שעוסקות בנושאים
פוליטיים מובהקים. אני יודע שלפעמים ההבחנה לא ברורה מספיק, ואם יידרש
במהלך החקיקה להבחין הבחנה ברורה עוד יותר, אין לי בעניין הזה בעיה. אני
מוכן, משום שאין לי כוונה, בשום פנים ואופן, להפוך את המוסד הציבורי לזרוע
ארוכה של מערכות פוליטיות. אבל בהחלט בתחום שבו מדובר, אני מקווה שהחוק
יעבור בהסכמה.

אני יודע, אדוני סגן השר, שיש לחוק עלות מסוימת – העלות במובן של הפטור
מהמס – אבל במציאות הקיימת העלות הזאת איננה תחומה ואיננה מוגדרת כאשר
מדובר בעמותות שהן בתוך החוק. ואז מה קורה? לצורך הדוגמה, ולא להיכנס
לוויכוח, אפשר להקים באופן מוצדק 1,000 עמותות להנצחת החייל, והן כולן
תוכרנה. אי-אפשר להקים עמותה אחת למטרה שעליה דיברתי.

לכן אני מציע להעביר את הצעת החוק לוועדת הכספים, לערוך דיון, ואז אולי
יציעו הצעות לתחום ולהעביר. אני הבהרתי כאן מה היא מטרת הצעת החוק, ואני
מקווה שהיא תזכה לתמיכת חברי הכנסת. תודה רבה.

היו"ר ד' טל:

תודה רבה. אדוני סגן השר המתאם ישיב בבקשה בשם שר האוצר.

סגן שר במשרד ראש הממשלה מ' איתן:

אדוני היושב-ראש, כנסת נכבדה, חברה חזקה, בריאה וצודקת היא חברה שאינה
סומכת אך ורק על הממשלה בביצוע כל הפונקציות שקשורות לפעילות החברתית.
בשנים האחרונות מסתמנת יותר ויותר המגמה, שממשלות צריכות לצמצם את המעורבות
שלהן ואת הפעילות שלהן. הדבר נוגע לכל תחומי החיים. הוא נוגע גם למה שאנחנו
קוראים עשיית חסד, סיוע כלכלי, עזרה במישור הכלכלי, צדק חברתי. אז נכון
שהמנגנונים הממשלתיים בתחומים האלה במיוחד הם החזקים ביותר, אבל כל חברה
בריאה יודעת לגייס מתוכה – גם ללא צווים וחוקים וכוח כפייה – תרומות,
התנדבות, פעילות ציבורית, על מנת לסייע לגורמים חלשים יותר מהבחינה
החברתית.

פעילות וולונטרית חשובה לא פחות בתחומים אחרים – בתחומי הספורט, בתחומי
התרבות, בתחומים חברתיים ובתחומים דתיים. ולכן יש בהחלט מקום, שתהיה איזו
התחשבות ותהיה איזו התייחסות להתארגנויות כאלה, לפעילויות כאלה במסגרת מה
שאנחנו מכנים עמותות. אבל עמותות הן לא הזרוע היחידה שבאמצעותה אפשר לעודד
פעילות כזאת.

נקודה נוספת – אסור שבצד ההסכמה העקרונית לפעילות התנדבותית חוץ-שלטונית
במסגרת עמותות אנחנו נגיע למצב, שבמקום שהפעילות הזאת תהיה מבוססת באמת על
הרצון הטוב של האזרחים, על רצון טוב שאינו נובע מכוח השלטון, על רצון טוב
שאינו בא מכוח חוק וכפייה, ייווצרו פתאום עמותות שהן עמותות רק בשם, אבל הן
חיות מכוח תקציבים ממשלתיים.

כעת אני מדבר על הסוגיה באופן כללי, חבר הכנסת אורון. אסור בהחלט שיהיה מצב
שבו הקמת העמותות תהיה נוגדת את הרעיונות שעליהם דיברתי. ואיך זה יכול
לקרות? כאשר אתה מקים עמותות, ויודעים להקים את העמותות האלה – בדרך כלל
עמותות כאלה נהנות אחר כך מכל מיני הטבות שלטוניות ומשמשות איזה מסלול
להזרמת כספים שלטוניים. העמותות האלה מעוותות ועושות שימוש פסול, כי מי
שנגיש לעמותות האלה הם בדרך כלל סקטורים שממילא כבר קרובים ויודעים איך
להגיע לשלטון.

חיים אורון (מרצ):

התשובה שלך היא על הצעת חוק אחרת.

סגן שר במשרד ראש הממשלה מ' איתן:

אני אומר את כל הדברים האלה, כי אנחנו, ברמת העיקרון, בהחלט מעוניינים
לעודד, וחשוב שתהיה פעילות חוץ-שלטונית למטרות ציבוריות מגוונות, שתהיה
מבוססת על התגייסות של משאבים מהמגזר הפרטי הוולונטרי, גם של משאבים
כספיים, גם משאבים של זמן, מרץ ומידע. לכן, הממשלה לא שוללת את המגמה של
הרחבת הפעילות הזאת.

עם זאת, בסעיף 9(2) לפקודת מס הכנסה כבר קיימת הגדרה של מוסד ציבורי
ומטרותיו, שהם זכאים לקבל הטבות מס על מנת לעודד מתן תרומה לאותן עמותות או
מוסדות אחרים, לאו דווקא עמותות.

ברור, וצריך להיות ברור לכולנו, שהזרמת הכספים הללו או הפטורים ממס לאותן
עמותות, אלה כספים, זה לא יש מאין, זה חלק מתקציבי המדינה, מגביית המסים
שהמדינה יכולה לגבות, וממילא יש כאן העברת כספים על חשבון עשייה בתחומים
אחרים. היא יכולה להיות כזאת או אחרת, החל בהשקעה בתשתיות, דרך ביטחון,
וכלה בטיפול במוסדות רווחה וסעד. לכן, כאשר אנחנו מתייחסים להצעה הזאת,
אנחנו צריכים להביא בחשבון, שיש כאן הוצאה כספית, יש כאן איזו התערבות
בסדרי עדיפויות, ולכן אנחנו מציעים שכל הנושא הזה יעבור בירור והסכמה, כאשר
המוטו צריך להיות, שאנחנו מעוניינים לעודד תרומה והתנדבות ציבורית,
מעוניינים אפילו להשקיע סכומים מסוימים על מנת לעודד, אבל העיקר צריך לבוא
מתוך הציבור. אין שום כוונה ליצור מכשירים לפגיעה בתקציבים.

חיים אורון (מרצ):

– – –

סגן שר במשרד ראש הממשלה מ' איתן:

יפה. אז אם המציע מקבל את ההצעה, ובהסכמתו ההצעה הזאת תובא לקריאה ראשונה
בתיאום עם הממשלה, אנחנו נהיה מוכנים להסכים ולהצטרף להצעתו להעביר את
ההצעה לוועדה.

היו"ר ד' טל:

תודה רבה. אדוני רוצה להשיב?

חיים אורון (מרצ):

אני הודעתי לוועדה – – – סגן השר אמר את זה באופן אחר, שהעלאת החוק לקריאה
ראשונה תהיה בהסכמה עם הקואליציה.

היו"ר ד' טל:

אנחנו עוברים להצבעה.

הצבעה מס' 14

בעד ההצעה להעביר את הצעת החוק לדיון מוקדם בוועדה – 25

נגד – 1

נמנעים – אין 

ההצעה להעביר את הצעת חוק לתיקון פקודת מס הכנסה (הגדרת מוסד ציבורי),

התשנ"ח–1998, לדיון מוקדם בוועדת הכספים נתקבלה.

היו"ר ר' אדרי:

בעד – 25, אחד נגד, אין נמנעים.

קריאה:

אני בעד.

היו"ר ר' אדרי:

אם כך, 26 בעד, אחד נגד.

קריאה:

– – –

היו"ר ר' אדרי:

27 בעד. הצעת החוק לתיקון פקודת מס הכנסה (הגדרת מוסד ציבורי) תעבור לוועדת
הכספים להכנה לקריאה ראשונה. אני מודה למציע ולחברי הכנסת.

הצעת חוק אישור ספרי לימוד בבתי-הספר, התשנ"ח–1998

(הצעת חבר הכנסת א' מאסלה)

היו"ר ר' אדרי:

אנחנו עוברים לנושא הבא: הצעת חוק אישור ספרי לימוד בבתי-הספר, של חבר
הכנסת אדיסו מאסלה, מס' פ/1931. חבר הכנסת מאסלה – בבקשה, אדוני.

אדיסו מאסלה (העבודה):

אדוני היושב-ראש, חברי הכנסת, חוק חינוך חובה הפך ריק מתוכן במרוצת הזמן,
שכן ההורים נאלצים לשלם מדי שנה מאות שקלים עבור חינוך ילדיהם. השכבות
החלשות בקרב האוכלוסייה הן הנפגעות העיקריות, ובפרט אלה ברוכות הילדים.
ההורים הפכו למסחטת כספים, והם אינם עומדים בנטל הכספי.

על-פי הצעת החוק, ימנה משרד החינוך ועדה פדגוגית, שתקבע אילו ספרי לימוד
יונהגו בבתי-הספר. לבתי-הספר אוטונומיה רחבה באשר לקביעת חומר הלימודים,
ולעתים מורים ומחנכים המחברים ספרי לימוד מאלצים את תלמידיהם לרוכשם, וכך
על-פי הצעת החוק יימנע מצב שאיננו אתי, שבו חל ספק באשר לשיקול דעתם של
המורים.

עוד בהצעה, על משרד החינוך מוטלת האחריות להוציא לאור את ספרי הלימוד, אולם
הוא רשאי להוציאם באמצעות גורמים אחרים. המשרד לא יוציא ספר לימוד הבא
להחליף ספר לימוד שהוציא לאור, אלא משעברו שש שנים משנת ההוצאה הקודמת.
הוצאות מימון הספרים יחולו הן על משרד החינוך, שישתתף ב-60%, הן על הרשות
המקומית, שתשתתף ב-20%, והורי התלמידים יממנו את חלקם בשיעור של 20%.

בתי-ספר נוהגים להחליף מדי שנה את ספרי הלימוד, ולא נותר בידי המשפחות
החלשות וברוכות הילדים אלא להוציא כספים רבים שנה אחר שנה. על-פי הצעת
החוק, יעלה בידי הילדים להעביר את ספריהם לאחיהם הקטנים מהם, ועלות
לימודיהם תצטמצם בהיקף נרחב.

אדוני היושב-ראש, הצעת החוק שלי היא הצעה גורפת, מבחינת ההשתתפות ומימון
משרד החינוך והרשויות המקומיות. אני מוכן להוסיף להצעת החוק שלי וגם
להתחייב בוועדת החינוך, כשהחוק יבוא לדיון, שהצעת החוק תהיה הצעה נקודתית
למגזרים מסוימים, לשכבות החלשות.

ראובן ריבלין (הליכוד-גשר-צומת):

חבר הכנסת מאסלה, החוק לא נראה לי. אם זה למגזרים מסוימים, לא צריך להיות
פה חוק, צריכה להיות הוראת מנכ"ל – – –

אדיסו מאסלה (העבודה):

חבר הכנסת ריבלין, אני מכיר הרבה הנחיות של מנכ"לים ושרים שלא מומשו בשטח
ולא יושמו. דבר כזה צריך לעגן בחוק. אני מוכן להתחייב וגם להוסיף בהצעת
החוק, שהיא תהיה יותר נקודתית ותתמקד בשכבות חלשות, כמו בעיירות הפיתוח,
משפחות שגרות בשכונות מצוקה, עולים חדשים והמגזר הערבי. כך נוכל לצמצם את
המימון הכספי מקופת המדינה.

אני מקווה שחברי הכנסת מכל הסיעות יתמכו בהצעת החוק שלי. תודה רבה.

היו"ר ר' אדרי:

אני מודה לך, אדוני, חבר הכנסת אדיסו מאסלה, על הגשת הצעת החוק. אני מזמין
את סגן שר החינוך והתרבות להשיב על הצעת החוק.

סגן שר החינוך, התרבות והספורט א' זנדברג:

תודה לך. אדוני היושב-ראש, רבותי חברי הכנסת, מדיניות המשרד כפי שהיא באה
לידי ביטוי בדיני חינוך והוראות המנהל הכללי קובעת: חובתם של כל המורים
לטפח אצל התלמידים את ההכרח, כי ספר לימוד הוא מקור חשוב להתפתחותם ולהרחבת
ידיעותיהם, וכי עליהם לנהוג זהירות וכבוד בכל הספרים. כמו כן, על המורים
ללמד את תלמידיהם, שמחירם הגבוה של הספרים מצדיק שימוש חוזר בהם והעברתם
מתלמידים לתלמידים או מכירתם. על המורים להקפיד שהתלמידים ישמרו על שלמות
הספר ועל ניקיונו, לא יקמטו, וכאן תהיה שורה ארוכה של הוראות כיצד לנהוג
בספרים. המועצה הפדגוגית או הוועדה המקצועית של בית-הספר קובעת את רשימת
ספרי הלימוד, והיא תקפיד על קביעת ספרי לימוד מאושרים על-ידי משרד החינוך,
התרבות והספורט בלבד, על ארגון השאלת ספרים בבית-הספר, על ארגון רכישת
הספרים בשיטה מסודרת וחסכונית ככל האפשר.

אני רוצה לציין כאן שורה של הוראות והנחיות שקיימות מטעמי חיסכון וגם מטעמי
חינוך לחיסכון: לא ייכללו ברשימת ספרי הלימוד של בית-הספר ספרים שקיים ספק
אם ישתמשו בהם; לא יוחלף ספר לימוד ברשימת ספרי הלימוד של בית-הספר אלא
לאחר חמש שנים מתאריך קביעתו כספר לימוד במקצוע מסוים לכיתה מסוימת
בבית-הספר, או כעבור שלוש שנים; התלמידים לא יידרשו לרכוש ספר לימוד מן
ההדפסה האחרונה, אלא אם כן נפסלה ההדפסה הקודמת של הספר משום שאיננה קריאה.
במקרים שקיים הבדל במספור העמודים בהדפסות או שחסר קטע מסוים בספר בהדפסה
זו או אחרת, יסייעו המורים לתלמידים להתגבר על הקושי, וזה, כמובן, מקל את
האפשרות להשתמש בספרים משומשים; ספרי לימוד מיועדים לשימוש חוזר, ולכן חל
איסור מוחלט לכתוב בספרי לימוד, או להשתמש בספרי לימוד כחוברות עבודה
שהתלמיד צריך לכתוב בהן. בנושאים לימודיים שבהם אישר המשרד להצמיד לספר
הלימוד או לתחום חוברת עבודה, ניתן לכתוב בחוברת בלבד.

ספרי לימוד שאין מתחילים ללמוד בהם בתחילת שנת הלימודים לא ייכללו ברשימת
הספרים שהתלמידים יתבקש לרכוש. על מנהלי בית-הספר להודיע בעוד זמן, במהלך
השנה, אילו ספרים נוספים יש לרכוש. כל זאת כדי למנוע מצב שבו הספרים נרכשים
ואין משתמשים בהם במהלך השנה, וכן כדי לפזר את ההוצאה הכספית של ההורים על
פני חודשים נוספים.

אין לחייב לרכוש ספרי לימוד שאינם כלולים ברשימת ספרי הלימוד המאושרים.
רשימת ספרי הלימוד המאושרים לא תכלול ספרי עזר וספרי העשרה, ובכל מקרה אין
לחייב לרכוש ספרים אלו. אם אין ברשימת הספרים המאושרים ספרים בנושא הנלמד,
יוכל הצוות המקצועי הבית-ספרי לפנות למפקח המרכז על המקצוע לקבלת אישור
ללמוד בספר מתאים אחר. במקרה זה יודיע בית-הספר להורים על אישור החריגה.

השאלת ספרים: מומלץ לאמץ את שיטת השאלת הספרים לתלמידים, שהיא הטובה ביותר
להוזלת הספרים של התלמידים. להלן כמה כללים, עקרונות ותנאים מוקדמים
המשמשים בסיס להפעלת השיטה: ההשאלה תתבצע באחריות בית-הספר ו/או באחריות
הרשות המקומית. ההחלטה אם להפעיל פרויקט זה בבית-הספר תהיה בידי הרשות
המקומית, או בידי הנהלת בית-הספר אם הרשות המקומית לא תרצה להפעיל זאת בכל
בתי-הספר שבאותה רשות. בית-ספר שיחליט להפעיל את השיטה חייב להפעילה על כלל
התלמידים בבית-הספר.

בשנת הלימודים התשנ"ט השיטה פועלת ב-1,000 בתי-ספר, חבר הכנסת מאסלה, והיא
חוסכת להורים כ-25% מהוצאותיהם על ספרי הלימוד. בהפעלת השיטה על כלל
בתי-הספר יימצא מענה הולם הן באופן השימוש בספרי הלימוד והן לגבי העלויות
הכרוכות ברכישתם. לפיכך מתנגדת הממשלה להצעת החוק.

היו"ר ר' אדרי:

אני מודה לך, אדוני, סגן שר החינוך, התרבות והספורט, על תשובתך.

חברי הכנסת, אנחנו עוברים להצבעה על הצעת החוק אישור ספרי לימוד בבתי-הספר,
של חבר הכנסת אדיסו מאסלה. מי בעד, מי נגד? ההצבעה החלה.

הצבעה מס' 15

בעד ההצעה להעביר את הצעת החוק לדיון מוקדם בוועדה – 18

בעד ההצעה להסיר מסדר-היום את הצעת החוק – 13

נמנעים – אין 

ההצעה להעביר את הצעת חוק אישור ספרי לימוד בבתי-הספר, התשנ"ח–1998,

לדיון מוקדם בוועדה שתקבע ועדת הכנסת נתקבלה.

אליהו בן-מנחם (העבודה):

אדוני היושב-ראש, תוריד בבקשה את רענן כהן, כי ישבתי בכיסא שלו בטעות,
ותוסיף את קולי בעד.

היו"ר ר' אדרי:

בסדר, אדוני, אני מוסיף את קולך בעד. זה יירשם בפרוטוקול. תודה.

בעד – 18, נגד – 13, נמנעים – אין. הצעת חוק אישור ספרי לימוד בבתי-הספר
אושרה בקריאה טרומית, והיא תעבור לוועדת הכספים להכנה לקריאה ראשונה. אין
הצעה אחרת.

שבח וייס (העבודה):

אדוני היושב-ראש, כל אחד רוצה לשבת בכיסאו של חבר הכנסת רענן כהן עכשיו. זה
מקום מס' 7.

היו"ר ר' אדרי:

זה בטוח, אני מבין.

אליהו בן-מנחם (העבודה):

מתוך טעות ובתום-לב.

היו"ר ר' אדרי:

חבר הכנסת אדיסו מאסלה, לאיזו ועדה התכוונת להציע להעביר את הצעת החוק שלך?

אדיסו מאסלה (העבודה):

לוועדת החינוך והתרבות.

היו"ר ר' אדרי:

אם כך, הנושא יועבר לוועדת הכנסת, אשר תחליט לאיזו ועדה תעבור הצעת החוק
להכנה לקריאה ראשונה. תודה, אדוני, חבר הכנסת מאסלה.

הצעת חוק רופאי שיניים (תיקון – השוואת תנאים), התשנ"ז–1997

(הצעת חבר הכנסת י' שטרן)

היו"ר ר' אדרי:

אנחנו עוברים לנושא הבא: הצעת חוק רופאי שיניים (תיקון – השוואת תנאים), של
חבר הכנסת יורי שטרן, מס' פ/1454. אדוני, בבקשה.

יורי שטרן (ישראל בעלייה):

כבוד היושב-ראש, חברי הכנסת, יש דברים שחייבים תיקון, והצעת החוק שלי מדברת
על אחד העיוותים שחייבים לתקנם.

מדינת ישראל, כמדינה קולטת עלייה, מכירה בוותק מקצועי ובמעמד מקצועי של
העולים שמגיעים מהארצות השונות. עד 1987 היה נהוג, שכל רופא עולה שבא עם
דיפלומה רפואית מכל ארץ שהיא, מקבל הכרה בארץ, ושום אסון לא קרה לרפואה
הישראלית, ובריאות העם לא נפגעה. בכל זאת, ב-1987 החליטה הכנסת, שכל רופא,
פרט לרופאי שיניים, חייב לעבור מבחן.

המדינה הכירה בכך שהוותק בחוץ-לארץ בכל זאת שווה משהו, ולכן החליטו שרופא
בעל ותק של למעלה מ-20 שנה – אחר כך ירדו ל-14 שנה – מתקבל ברפואה הישראלית
ללא מבחן, כאשר הוא עובר מערכת מסוימת של סינון.

גם רופא שבא עם תואר שלישי ברפואה נתקבל ברפואה הישראלית ללא מבחן. בזה
הכירו בשתי עובדות: 1. הוותק הנצבר יש לו ערך גם ברפואה הישראלית; 2.
האנשים האלה בדרך כלל אינם צעירים, והעניין של המבחן הופך להיות מכשול
רציני עבורם.

כמו שאמרתי, עד 1992 היו רופאי שיניים פטורים מכל חובת מבחנים, ופתאום
החליטה המדינה שגם רופאי שיניים צריכים לעבור מבחן. אבל הפעם, ממש לחומרה,
כי לא מתחשבים בוותק שלהם בחוץ-לארץ. הוא יכול להיות בעל ותק של 20 שנה, 25
שנה, בעל תואר שלישי, יכול להיות שהוא ניהל שם קליניקות – לא חשוב, הוא
חייב מבחן.

זה הביא לטרגדיה אמיתית של אנשים רבים יחסית – אומנם לא אלפים, עשרות – שהם
דווקא בשיא הכושר שלהם, עם ניסיון עצום, והם לא יכולים להתקבל ברפואה
הישראלית.

אין פה עניין של קואליציה ואופוזיציה, יש פה עניין של משרד הבריאות, שיחד
עם דאגותיו לבריאות העם, דואג גם לרווחתן של קאסטות מסוימות בתוך המגזר
הרפואי, והגילדה של רופאי שיניים היא גילדה חזקה, אין מה לעשות.

לכן, אני מבקש להחיל על רופאי שיניים עולים אותם כללים, אותה התחשבות בוותק
ובתואר, כמו שיש לכלל הרופאים העולים האחרים, אותו תיקון שמשרד הבריאות
מסרב לקבלו בכל מיני תירוצים, שכביכול רפואת שיניים שונה – – –

ראובן ריבלין (הליכוד-גשר-צומת):

אולי משרד הבריאות רוצה לשמור על הבריאות של העם? הנה, חבר הכנסת סנה פה,
הוא יסביר.

יורי שטרן (ישראל בעלייה):

חבר הכנסת אפרים סנה יאשר את זה. יש ייחודיות בכל מקצוע. הרי זו קריאה
טרומית. לכן ביקשתי לבוא עם כלים וכללים שיאפשרו גם לרופאי שיניים ליהנות
מזיכוי מסוים בהתחשבות בוותק שלהם, בלי לשנות את כללי המשחק ברפואה
הישראלית.

אני מקווה שאתם תצביעו בעד הצעת החוק שלי בקריאה טרומית, כדי שמשרד הבריאות
ייתן מענה על הדרישות הצודקות של רופאי שיניים עולים, כדי שיעלו יותר, וכדי
ששירותי רפואת השיניים יהיו זולים וטובים יותר במדינת ישראל. תודה.

היו"ר ר' אדרי:

אני מודה לך, אדוני, חבר הכנסת יורי שטרן, על דבריך. שר הבריאות אינו נוכח.
הצעה אחרת של חבר הכנסת עבד-אלמאלכ דהאמשה, המבקש להסיר את ההצעה
מסדר-היום. אדוני, בבקשה.

עבד-אלמאלכ דהאמשה (מד"ע-רע"ם):

כבוד היושב-ראש, חברי הכנסת, כל רופא, ורופא שיניים בפרט, חייב להיות מיומן
דיו, מלומד דיו ולהוכיח כשירות בעבודה במקצוע. אין ספק שדרישות משרד
הבריאות בעניין הזה ביסודן מוצדקות. יבואו הרופאים האלה, שאמונים על
בריאותנו ועל חיינו, ויוכיחו שהם אכן כשירים, במיוחד כאשר אנחנו יודעים שיש
כל מיני אפשרויות בחוץ-לארץ להגיע לתעודות ולתארים בלי שהוכיחו ידע מקצועי,
מיומן ונכון. לכן, בעיקרו של דבר, חייבים, גם אלה שהיו שנים רבות
בחוץ-לארץ, להוכיח את ידיעתם ואת מיומנותם במקצועם.

אני לא יכול בנושא הזה שלא להגיע גם לעניינם של מאות רופאים ערבים במדינה
הזאת, אשר למדו, בין היתר, בברית-המועצות ובארצות מזרח-אירופה, והם כורעים
תחת הנטל הזה, אשר איננו נותן פתרון לבעיות שלהם, לא מפני שהם לא יודעים,
לא מפני שהם לא מלומדים, אלא מפני שבבחינות עצמן עושים כאלה קשיים ומערימים
כאלה מחסומים – – –

ראובן ריבלין (הליכוד-גשר-צומת):

אתה נגד החוק?

עבד-אלמאלכ דהאמשה (מד"ע-רע"ם):

אני נגד החוק.

ראובן ריבלין (הליכוד-גשר-צומת):

למה? עד עכשיו הסברת למה אתה בעד החוק.

עבד-אלמאלכ דהאמשה (מד"ע-רע"ם):

לא, לא. הסברתי שכל רופא חייב להיות מיומן דיו כדי לעבור את הבחינות. יעבור
את הבחינות ויוכיח שהוא כשיר, מיומן ויודע. אם הוא עבד כמה שנים בחוץ-לארץ,
אפילו עשר ו-15 שנים, זה לא עושה אותו פחות מומחה ופחות יודע. מה אכפת לו
לעשות עוד הפעם בחינה ולהוכיח את הידע שלו?

חבר הכנסת ריבלין, אני עברתי לדון בנושא של הרופאים הערבים במדינה הזאת אשר
למדו בחוץ-לארץ ובזכות הביורוקרטיה וכל מיני מחסומים וקשיים שמערימים בנושא
הזה, אינם מצליחים להגיע לתעודה ולעבור את המבחן הזה.

לכן, אם יש פה בכלל נושא לתיקון, אם יש איזו דרישה חוקית, ייקח משרד
הבריאות את הבעיה לידיים, יתקן את הבחינות האלה ויעשה אותן ישימות לגבי כל
התלמידים, כל הרופאים, כל אלה שלמדו בחוץ-לארץ, גם אם הם עולים, גם אם הם
לא עולים, ערבים במיוחד, אשר סובלים מהבעיה הזאת יותר מעשר שנים.

לכן אני מתנגד להצעה כפי שהובאה ואני מבקש להצביע נגדה. הנושא טעון תיקון
במשרד הבריאות בהצעה שתוגש על-ידי הממשלה או על-ידי גוף פרטי, אבל יש לתקן
את הבחינות כך שתהיינה עבירות ונכונות ולא תישארנה בעיות כאלה שעורמות
קשיים וחוסמות בפני התלמידים את האפשרות להגיע לתואר ולהגיע ללימודים. תודה
רבה.

היו"ר ר' אדרי:

אני מודה לך, אדוני, חבר הכנסת דהאמשה. חבר הכנסת סנה, הערה. בבקשה, אדוני.

אפרים סנה (העבודה):

אדוני היושב-ראש, המציע לא הפנה את תשומת הלב לנקודה מאוד חשובה בהצעה שלו,
שהתואר הזה שעליו הוא מדבר הוא בהמלצת המועצה המדעית. המועצה המדעית היא
הגוף העיקרי שעושה בעצם את הבקרה על האיכות של האוניברסיטאות, התארים
וההכשרה של האנשים שמגיעים ארצה.

המועצה המדעית, ואני אומר את זה מניסיוני, היא גוף שפוסק כבית שמאי, לא
כבית הלל. לכן, אם המציע כלל את ההסתייגות הזאת, מובנית בתוך החוק, אני לא
חושב שיש פה צרה או סכנה לשלום הציבור.

אני בהחלט תומך, כי מניסיוני כשר נאבקתי קשה כדי לפתוח פתח לאנשים שהגיעו
מארצות שונות, וגם לרופאים הערבים שיש להם בעיה.

ראובן ריבלין (הליכוד-גשר-צומת):

למה משרד הבריאות מתנגד?

אפרים סנה (העבודה):

לא עליתי על הבמה כדי לתת באיחור של שלוש שנים סקירה על פעולות משרד
הבריאות, אבל אנחנו עשינו הרבה פעולות כדי להקל עליהם.

גדעון עזרא (הליכוד-גשר-צומת):

משרד הבריאות אומר, שבניגוד לרופאים כלליים, רופאי שיניים – – –

אפרים סנה (העבודה):

יש פה שתי נקודות, חבר הכנסת עזרא. האחת, פה מדובר במקצוע רפואי, שבחירת
הלקוחות בו היא בחירה חופשית. פה מדובר בסוג של מקצוע רפואי, נכון שהוא
נמצא לבד, אבל הפנייה אליו היא פנייה חופשית.

דבר שני, וחבר הכנסת שטרן לא הדגיש את זה, מדובר באדם שהמועצה המדעית
המליצה עליו. אז מה הבעיה?

אני בכל אופן תומך בהצעת החוק.

היו"ר ר' אדרי:

תודה, אדוני, חבר הכנסת אפרים סנה, על דבריך ועל ההבהרות.

חברי הכנסת, אנחנו עוברים להצבעה. מי בעד הצעת חוק רופאי שיניים (תיקון –
השוואת תנאים), של חבר הכנסת יורי שטרן? ההצבעה החלה.

הצבעה מס' 16

בעד ההצעה להעביר את הצעת החוק לדיון מוקדם בוועדה – 9

בעד ההצעה להסיר מסדר-היום את הצעת החוק – 15

נמנעים – 1 

ההצעה להסיר מסדר-היום את הצעת חוק רופאי שיניים (תיקון – השוואת תנאים),

התשנ"ז–1997, נתקבלה.

היו"ר ר' אדרי:

בעד – 9, נגד – 15, נמנע אחד. הצעת חוק רופאי שיניים (תיקון – השוואת
תנאים) ירדה מסדר-היום.

הצעת חוק לתיקון פקודת העיריות (סייגים

להעסקה בשל קרבה משפחתית), התשנ"ז–1997

(הצעת חבר הכנסת נ' סלומינסקי)

היו"ר ר' אדרי:

אנחנו עוברים לנושא הבא: הצעת חוק לתיקון פקודת העיריות (סייגים להעסקה בשל
קרבה משפחתית), מס' פ/1470, של חבר הכנסת ניסן סלומינסקי. אדוני, הנמקה
מהמקום. בבקשה.

ניסן סלומינסקי (מפד"ל):

אדוני היושב-ראש, חברי חברי הכנסת, הצעת החוק שאני מציע באה לתקן מצב שבו
ראש עיר יכול להכניס לעבודה בעירו, במשרדיו, קרובי משפחה; או ראש מחלקה
יכול להכניס את קרובי משפחתו לעבוד במחלקה שלו. הצעת החוק באה לאסור מצב
כזה, כי זה פתח לכל השחיתויות שקיימות היום.

אני רוצה לציין, שחוק דומה לזה קיים ברשויות המקומיות, חוק דומה לזה קיים
גם בשירות המדינה, ורק לגבי העיריות החוק הזה לא היה, ואנחנו עכשיו רוצים
לתקן את החוק כדי להשלים את המעגל, שגם בעיריות עצמן יהיה ניקיון כפיים.

אבל קורים לפעמים מקרים חריגים, לכן יש פתח ששר הפנים או ועדת שירות שהוא
ימנה, יוכלו לדון במקרים חריגים ולאשר אותם אם הם מוצאים צורך לכך.

אני מבקש מחברי לאשר את הצעת החוק.

היו"ר ר' אדרי:

תודה לחבר הכנסת סלומינסקי. אני מבין שאין תשובת שר הפנים, ויש הצעה אחרת
של חבר הכנסת טלב אלסאנע, המבקש להסיר את הצעת החוק מסדר-היום. אדוני,
בבקשה. חמש דקות לרשותך.

טלב אלסאנע (מד"ע-רע"ם):

כבוד היושב-ראש, רבותי חברי הכנסת, אנחנו מבקשים שדיוני הכנסת יהיו כמו
הדיונים שהיו בחנוכה, שהסתיימו בשעה 17:00. אנחנו מבקשים שהדיונים יסתיימו
בשעה 16:45, מאחר שזה זמן סיומו של יום צום הרמדאן. לדעתי, זה יבשר אחדות
בגישה ושותפות ברגשות הדתיים של חברי הכנסת האחרים, המוסלמים.

נסים דהן (ש"ס):

תציע הצעת חוק, אני בעד.

טלב אלסאנע (מד"ע-רע"ם):

אני לא יודע למה כל דבר צריך לחייב בהצעת חוק, למה זה לא יכול לבוא מתוך
הסכמה ומתוך שכנוע פנימי.

שר התחבורה ש' יהלום:

עכשיו הממשלה נופלת, ויש הרבה נושאים על סדר-היום שיש לגמור.

טלב אלסאנע (מד"ע-רע"ם):

חבר הכנסת יהלום, לפני שעה בערך הביאו כאן הצעת חוק למנות יועצת למעמד האשה
ברשויות המקומיות. אני שאלתי את עצמי, כשראש הרשות היא אשה, ויש כמה ערים
במדינת ישראל שבהן ראש הרשות היא אשה, האם אותו תפקיד יהיה יועץ למעמד הגבר
באותה רשות, או שאסור לגבר למלא את הפונקציה הזאת, או שהפונקציה הזאת
מתבטלת כשראש הרשות היא אשה? אני לא יודע.

נעמי בלומנטל (הליכוד-גשר-צומת):

זה יכול להתבטל, זה באמת יכול להתבטל.

ראובן ריבלין (הליכוד-גשר-צומת):

כמה זמן עוד תדבר?

טלב אלסאנע (מד"ע-רע"ם):

יש לי זמן, יש לי הרבה זמן.

היו"ר ר' אדרי:

אדוני, יש תקנון, מגיעות לו חמש דקות.

שמריהו בן-צור (מפד"ל):

אדוני היושב-ראש, נתת לו שש דקות.

טלב אלסאנע (מד"ע-רע"ם):

זה התפקיד שלך? הוא מגלה נדיבות.

שמריהו בן-צור (מפד"ל):

זאת האמת.

נעמי בלומנטל (הליכוד-גשר-צומת):

טלב, אם 50% מהרשויות תהיינה בראשות נשים, אני מבטלת את החוק.

טלב אלסאנע (מד"ע-רע"ם):

ויהיה יועץ לקידום מעמד הגבר ברשות.

נעמי בלומנטל (הליכוד-גשר-צומת):

אין צורך, אתם מקודמים כל הזמן.

טלב אלסאנע (מד"ע-רע"ם):

אני רוצה לומר, שהצעת החוק המוגשת היא הצעת חוק שיש בה היגיון, ולבעיה של
ניגוד אינטרסים לא צריך להתייחס רק בהקשר המוגבל, כאשר עובד של אותה רשות
נמצא באותה מחלקה וממלא תפקיד כשהוא קרוב משפחתו של ראש הרשות, בן זוגו או
בתו. אני אביא לך דוגמאות לניגוד אינטרסים. חברינו מש"ס שנמצאים כאן, חברי
הכנסת נסים דהן ודוד טל, מינו אצלנו, בנגב, חמש רשויות מקומיות, שראש הרשות
הממונה הוא מטעם סיעת ש"ס.

נסים דהן (ש"ס):

אדוני היושב-ראש, אני מבקש הודעה אישית.

היו"ר ר' אדרי:

כתוב לי בבקשה, אדוני, בהתאם לתקנון.

טלב אלסאנע (מד"ע-רע"ם):

אני מדבר על ראשי רשויות שמונו ברשויות המקומיות, שהם אנשי ש"ס. חבר הכנסת
נסים דהן, תקשיב, יש דברים שאתה לא יודע.

נסים דהן (ש"ס):

כן? תשמע אותי, נראה מי לא יודע.

טלב אלסאנע (מד"ע-רע"ם):

היועץ לעניין הקשר עם התושבים הבדואים של ראש הרשות הוא מבני-ברק. לא רק
הפונקציה של ראש הרשות אלא גם הסגנים, גם המזכירים, ונשאלת השאלה, מדוע
קיימת הגישה הפסולה והמוזרה הזאת? מדוע לא מאפשרים לתושבים לבחור את
הנציגים שלהם? מדוע הופכים את הרשויות המקומיות האלה למקור תעסוקה? אין לי
טענות לראשי הרשויות, יש לי מערכת יחסים מצוינת אתם, אני מכבד אותם, אני
חושב שהם מוכשרים, אבל אני אומר, שעדיף – – –

דוד טל (ש"ס):

חבר הכנסת טלב אלסאנע, ברגע זה, היו לך יחסים טובים אתם.

טלב אלסאנע (מד"ע-רע"ם):

שמע, אם אני צריך לשלם מחיר מפני שאני אומר את הדברים שאני מאמין בהם, אני
תמיד מוכן לשלם את המחיר, אבל זה לא ישנה את העמדה, שאני מעדיף, חבר הכנסת
דוד טל, שראש הרשות יהיה תושב המקום שייבחר בבחירות דמוקרטיות על-ידי
התושבים; זה ישקף את הרצון של התושבים.

דוד טל (ש"ס):

גם אנחנו מעדיפים.

טלב אלסאנע (מד"ע-רע"ם):

אני רוצה שהאנשים שם ינוהלו על-ידי ראשי רשויות מקומיות, שראש הרשות, הסגן
שלו, המזכירים, ממלאי התפקידים הבכירים יהיו מתוך היישוב. איך אפשר מצד אחד
לומר, שאנחנו רוצים להצמיח מנהיגות, להכשיר מנהיגות, כאשר מצד שני בעצם לא
מאפשרים לאנשים לשלוט בעצמם, ולהכין אותם לקראת בחירות דמוקרטיות שבהן
ישתקף רצון הבוחר, אם בבחירת ראש הרשות או הסגן שלו, או כל פונקציה ביצועית
אחרת ברשות?

היו"ר ר' אדרי:

אני מודה לך, אדוני חבר הכנסת טלב אלסאנע.

הודעה אישית של חבר הכנסת נ' דהן

היו"ר ר' אדרי:

יש כאן הודעה אישית של חבר הכנסת נסים דהן.

טלב אלסאנע (מד"ע-רע"ם):

בסוף הדיון.

היו"ר ר' אדרי:

אני יודע.

טלב אלסאנע (מד"ע-רע"ם):

בסוף היום.

היו"ר ר' אדרי:

לא, לא.

ראובן ריבלין (הליכוד-גשר-צומת):

בתום סדר-היום.

היו"ר ר' אדרי:

בתקנון כתוב – בתום סדר-היום.

דוד טל (ש"ס):

על-פי הגמישות של היושב-ראש. עד היום היה נהוג, שזה נתון לשיקול דעתו של
היושב-ראש, וכל פעם נהג היושב-ראש לפי שיקול דעתו.

היו"ר ר' אדרי:

זה נכון, בכנסת האחרונה היה נהוג כך. על-פי מה שזכור לי מכנסות קודמות, זה
היה אחרת, אבל אנחנו ננהג לפנים משורת הדין ולא נפלה לרעה את חבר הכנסת
נסים דהן, ברשותכם. בבקשה, אדוני.

נסים דהן (ש"ס):

אדוני היושב-ראש, תודה רבה. עמדתי על כך שזה יהיה מייד ולו רק מהסיבה
הפשוטה – בסוף הדיון אנשים ישכחו על מה אני מדבר. אני רוצה להזכיר לכל
המאזינים את דבריו של חבר הכנסת טלב אלסאנע. הוא עמד מעל הדוכן ואמר דברים
חמורים, שקריים, נטולים כל אמת, כאילו אנוכי וחברי, חבר הכנסת דוד טל,
מינינו ראשי רשויות או ראשי מועצות ממונות במגזר הבדואי.

טלב אלסאנע (מד"ע-רע"ם):

לא אמרתי כך.

נסים דהן (ש"ס):

ככה אמרת, אל תגיד שלא אמרת, אולי לא התכוונת אבל זה מה שאמרת. אלה דברים
של שקר. חברי כנסת לא יכולים למנות, ואתה אומר את זה לצורך הבחירות שלך.
אני מבקש ממך להתנצל ולחזור בך מהדברים השקריים שאמרת, כי אתה יודע שחברי
כנסת לא יכולים למנות.

טלב אלסאנע (מד"ע-רע"ם):

שר הפנים שלך הוא שממנה.

נסים דהן (ש"ס):

עכשיו אתה אומר שר הפנים. אתה אמרת: חברי הכנסת נסים דהן ודוד טל.

היו"ר ר' אדרי:

חבר הכנסת נסים דהן, אפשרתי לך, לפנים משורת הדין, אנא ממך. אני מודה לך.

עבד-אלמאלכ דהאמשה (מד"ע-רע"ם):

– – –

נסים דהן (ש"ס):

בקדנציה הבאה לא תשב פה. אני אדאג שלא תשב פה.

הצעת חוק לתיקון פקודת העיריות (סייגים להעסקה בשל

קרבה משפחתית), התשנ"ז–1997

(הצעת חבר הכנסת נ' סלומינסקי)

היו"ר ר' אדרי:

חברי הכנסת, אנחנו עוברים להצבעה. מי להצעת חוק לתיקון פקודת העיריות, של
חבר הכנסת ניסן סלומינסקי? ההצבעה החלה – מי בעד ומי נגד?

הצבעה מס' 17

בעד ההצעה להעביר את הצעת החוק לדיון מוקדם בוועדה – 14

בעד ההצעה להסיר מסדר-היום את הצעת החוק – 2

נמנעים – אין 

ההצעה להעביר את הצעת חוק לתיקון פקודת העיריות (להעסקה בשל קרבה משפחתית), התשנ"ז–1997, לדיון מוקדם בוועדת הפנים ואיכות הסביבה נתקבלה.

היו"ר ר' אדרי:

בעד – 14, נגד – 2, נמנעים אין. הצעת חוק לתיקון פקודת העיריות (סייגים
להעסקה בשל קרבה משפחתית), של חבר הכנסת ניסן סלומינסקי, עוברת להכנה
לקריאה ראשונה בוועדת הפנים. אני מודה לחבר הכנסת סלומינסקי, אני מודה
לחברי הכנסת.

הצעת חוק הצגת מחירים, התשנ"ח–1998

(הצעת חבר הכנסת מ' נודלמן)

היו"ר ר' אדרי:

אנחנו עוברים לנושא הבא: הצעת חוק הצגת מחירים, של חבר הכנסת מיכאל נודלמן
– הצעה פ/2166. אדוני, בבקשה.

מיכאל נודלמן (ישראל בעלייה):

אדוני היושב-ראש, כנסת נכבדה, להצעת חוק הצגת מחירים שעולה היום להצבעה
בקריאה טרומית יש חשיבות סמלית-מדינית, כלכלית, וגם חשיבות פסיכולוגית, אם
אפשר לומר.

במישור הסמלי, המטבע הוא סממן מרכזי של ריבונות עם ומדינה. זהו דגל המדינה
ברמת הכלכלה, ואי-אפשר להניף כמה דגלים בבת אחת.

ברמה הכלכלית גרידא, ראינו איזה נזק נגרם למשק בזמן פיחות השקל בשל נקיבת
מחירים בדולרים. נקיבת מחירי נדל"ן, שכר דירה ושירותי עורכי-דין בדולרים
הקפיצה את שיעור האינפלציה בצורה מלאכותית.

אינפלציית חודש אוקטובר היתה בת 3%. אוכלוסיית שוכרי הדירות, שהיא
האוכלוסייה החלשה ביותר, נאלצת פתאום לשלם 300 שקלים יותר על שכר הדירה.
אין צורך להסביר מה המשמעות של הדבר מבחינת אם חד-הורית שצריכה לגדל את
ילדיה עם משכורת מינימום. אין צורך להסביר מה זה אומר בעבור זוג קשישים
שכבר חסך על מצרכים בסיסיים כדי שיוכל לקנות תרופות.

הצעת החוק הוגשה במרס 1998 – כמעט חצי שנה לפני הפיחות הגדול. אם היו
מעבירים אותה בזמן, או אם הממשלה היתה חושבת על כך לפני, כל הסבל הזה היה
נמנע מן השכבות החלשות.

דבר שלישי, ההיבט הפסיכולוגי. הצגת מחירים בדולרים מטעה את הצרכן הישראלי.
כשאדם רואה מחיר 100,000 דולר במקום 400,000 שקלים, זה נראה זול יותר – וזה
טבעי – ולא משנה שבפועל זה אותו מחיר.

הצעת חוק הצגת מחירים נועדה להתמודד עם שלוש בעיות אלה גם יחד. הצעת החוק
טוענת, כי כל המחירים, לרבות מחירי נדל"ן ומחירי שכר דירה, יינקבו בשקלים.
הטענה הזאת מחזקת את הריבונות הישראלית, היא משחררת את האוכלוסייה החלשה מן
הסכנות של פיחות השקל, היא תורמת לייצוב המשק והכלכלה, היא מונעת את הטעיית
הציבור.

לכן, אני קורא לכם לתמוך בהצעת חוק הצגת מחירים, ואני אומר שבלי הסכמה עם
הממשלה לא תהיה קריאה ראשונה.

היו"ר ר' אדרי:

אני מודה לך, חבר הכנסת מיכאל נודלמן, על הצעת החוק שהצגת בפנינו.

אני מבין שאין התייחסות של הממשלה, ואנחנו נעבור להצבעה. מי להצעת החוק ומי
נגד – ההצבעה החלה.

הצבעה מס' 18

בעד ההצעה להעביר את הצעת החוק לדיון מוקדם בוועדה – 9

נגד – אין

נמנעים – אין

ההצעה להעביר את הצעת חוק הצגת מחירים, התשנ"ח–1998,

לדיון מוקדם בוועדת הכלכלה נתקבלה.

היו"ר ר' אדרי:

בעד – 9, נגד – אין, נמנעים – אין. הצעת חוק הצגת מחירים אושרה בקריאה
טרומית, והיא תעבור לוועדת הכלכלה להכנה לקריאה ראשונה. תודה לחבר הכנסת
נודלמן.

אנחנו עוברים לנושא הבא, אני מבין שחבר הכנסת פנחסי אינו נוכח ולכן הנושא
לא יעלה על סדר-היום. גם הצעת החוק של חבר הכנסת זיסמן לא תעלה. אנחנו
עוברים לשאילתות לסגן שר החינוך. גם סגן שר החינוך איננו.

רפאל פנחסי (ש"ס):

הנה הגעתי.

היו"ר ר' אדרי:

אנחנו עוברים כעת להצעת חוק-יסוד: הממשלה (תיקון מס' 8) (מועד הבחירות
המוקדמות לכנסת – – –

רפאל פנחסי (ש"ס):

אני לפניו.

היו"ר ר' אדרי:

אני קראתי, אדוני.

רפאל פנחסי (ש"ס):

הייתי פה. זה שתי דקות.

הצעת חוק שירותי הדת היהודיים (תיקון – ייעוד הכספים

המשתלמים לרכישת חלקות קבר בחיים), התשנ"ט–1998

(הצעת חבר הכנסת ר' פנחסי)

היו"ר ר' אדרי:

אדוני יושב-ראש ועדת הכנסת, אנחנו עוברים כעת לנושא הצעת חוק שירותי הדת
היהודיים (תיקון – ייעוד הכספים המשתלמים לרכישת חלקות קבר בחיים),
התשנ"ט–1998, מס' פ/2608.

רפאל פנחסי (ש"ס):

אדוני היושב-ראש, כנסת נכבדה, אדוני היושב-ראש, אני מודה לך על שאפשרת לי
להעלות את הצעת החוק. אני פשוט הייתי פה, באזור.

הצעת החוק שאני מביא בפניכם נקראת הצעת חוק שירותי הדת היהודיים (תיקון –
ייעוד הכספים המשתלמים לרכישת חלקות קבר בחיים), התשנ"ט–1998. התיקון המוצע
הוא תיקון סעיף 14א. בסעיף 14א לחוק שירותי הדת היהודיים [נוסח משולב],
התשל"א–1971, בסופו יבוא: "(ד) כספים המשתלמים לחברה קדישא תמורת רכישת
חלקות קבר בחיים ישמשו לפיתוחם ואחזקתם של קברים, ולא לתשלום משכורות של
עובדי חברה קדישא".

מאחר שחברות הקדישא מעבירות את הכספים הנגבים בעבור רכישת חלקות קבורה
לתשלומי שכר, ובמקביל – צורכי הפיתוח סובלים מהעדר משאבים, מוצע בזה להגביל
את שיקול הדעת של ראשי החברות קדישא ולקבוע בחוק, שלפחות התשלומים הנגבים
ממכירת חלקות בחיי הרוכשים ייועדו אך ורק לצורכי פיתוח ושימור הקברים
בבתי-העלמין ואחזקתם; יוקדשו אך ורק לצורכי בית-העלמין ולא לנושאים נלווים.
אם כך נוהגים מרבית החברות קדישא כיום, עדיף שיבוא הדבר מעוגן בחקיקה, כי,
לצערי, יש הרבה בתי-קברות שבהם יש הזנחה גדולה, אין גידור, אין טיפול,
והכספים שנגבים הולכים לצורכי שכר וכו'.

אף שידוע לי שבוועדת הפנים ואיכות הסביבה מתגלגלת היום הצעת החוק של חבר
הכנסת אופיר פינס שמטרתה לקבוע תעריפים לנושא, ואני בהחלט תומך בהצעת החוק
הזאת, שיהיו תעריפים, שיהיה פיקוח, עם זה – שה"שוטף" של החברות קדישא יעוגן
רק מההכנסות השוטפות בשכר ולא ממכירות בחיים שההכנסות מהן יוקדשו רק
לפיתוח.

אבקש אישור הכנסת להצעת החוק. תודה רבה.

היו"ר ר' אדרי:

אני מודה לך, אדוני, חבר הכנסת רפאל פנחסי. מה מציע אדוני, לאיזו ועדה?

רפאל פנחסי (ש"ס):

לוועדת הפנים ואיכות הסביבה.

היו"ר ר' אדרי:

חברי הכנסת, אנחנו עוברים להצבעה. מי להצעת חוק שירותי הדת היהודיים (תיקון
– ייעוד הכספים המשתלמים לרכישת חלקות קבר בחיים) – ההצבעה החלה. מי בעד
ומי נגד?

ראובן ריבלין (הליכוד-גשר-צומת):

– – –

היו"ר ר' אדרי:

כולם בעדך, אדוני, רפאל פנחסי.

הצבעה מס' 19

בעד ההצעה להעביר את הצעת החוק לדיון מוקדם בוועדה – 12

נגד – אין

נמנעים – אין 

ההצעה להעביר את הצעת חוק שירותי הדת היהודיים (תיקון – ייעוד הכספים המשתלמים לרכישת חלקות קבר בחיים), התשנ"ט–1998, לדיון מוקדם בוועדת הפנים

ואיכות הסביבה נתקבלה.

היו"ר ר' אדרי:

12 בעד, נגד – אין, נמנעים – אין. שטרית, הוספתי את שמך. 13 בעד, נגד –
אין, נמנעים – אין. הצעת החוק עוברת לוועדת הפנים להכנה לקריאה ראשונה.
תודה לחבר הכנסת פנחסי.

הצעת חוק-יסוד: הממשלה (תיקון מס' 8)

(מועד הבחירות המוקדמות לכנסת ולראש הממשלה)

(קריאה ראשונה)

היו"ר ר' אדרי:

תודה לחברי הכנסת, ואנחנו עוברים לנושא הבא, להצעת חוק-יסוד: הממשלה (תיקון
מס' 8) (מועד הבחירות המוקדמות לכנסת ולראש הממשלה), מטעם ועדת החוקה, חוק
ומשפט. יציג את ההצעה יושב-ראש ועדת החוקה, חוק ומשפט, חבר הכנסת חנן פורת.
אדוני, בבקשה.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, סערת הבחירות המתרגשת ובאה עלינו חייבה
את ועדת החוקה, חוק ומשפט להתמודד עם סוגיה שיפה היתה לכל ימות השנה, אבל
כיום היא מקבלת משנה חשיבות.

קיימת כיום, אדוני היושב-ראש, איזו סתירה, גם אם לא פורמלית, הרי היא
מהותית, בין שני חוקים. החוק האחד הוא חוק פיזור הכנסת, שעל-פיו הכנסת
זכאית לפזר את עצמה ולקבוע מועד מוקדם לבחירות כשהיא קובעת את התאריך
לבחירות – דבר שעומד להיות בימים אלה; כבר ביום שני, בוועדת החוקה, חוק
ומשפט, אנחנו אמורים לקיים דיון על המועד לבחירות תוך התייעצות עם כל סיעות
הבית. מאידך גיסא, קיים חוק והוא חוק הכנסת, שעל-פיו, במסגרת אי-אמון
בממשלה, בתוך 60 יום, או ליתר דיוק ביום שלישי הסמוך ל-60 יום מאז החליטה
הכנסת על אי-אמון, יש צורך לקיים את הבחירות. כך גם אם ראש הממשלה, מטעמים
השמורים עמו, הולך לנשיא המדינה ומגיש את ההתפטרותו. או-אז חייבת הכנסת
לקיים בתוך 60 יום את הבחירות.

נמצא אפוא שעלול להיווצר מצב שבו הכנסת מצד אחד תחליט על החוק לפיזור הכנסת
בעוד כ-120 יום, ולאחר מכן, באי-אמון, היא פתאום תעמוד במצב שבתוך 60 יום
היא תצטרך לקיים את הבחירות. בעצם בכך אתה נוטל במידה רבה את שיקול הדעת מן
הכנסת עצמה.

יתר על כן, המועד של 60 יום נכון להיום הוא מועד שהוא כמעט בלתי אפשרי
מבחינה ארגונית. מונח לפני מכתבה של תמי אדרי, המנכ"לית של ועדת הבחירות
המרכזית. היא מפרטת לפנינו את הצעדים שנדרשים כהכנה לבחירות, ומסקנתה היא,
שעל-פי הכללים הקבועים בחוק כיום, כל עוד לא ישונו, אין כמעט אפשרות לקיים
את הבחירות אלא תוך כדי מעבר או תוך כדי קיצור הליכים שקיימים כיום בחוק.
מסקנתה היא, שהזמן הנאות לכך הוא סדר גודל שבין 90 ל-100 יום כמינימום
לעריכת הבחירות. דבריה אלה של תמי אדרי יפים גם כדי שיהיו מונחים לפני
הוועדה שלנו, ועדת חוקה, חוק ומשפט, בשעה שתתייחס למועד הקדמת הבחירות.
אבל, ודאי שהם מציבים את ה"רף" של 60 יום כבלתי אפשרי כמעט ובלתי סביר
בעליל.

על כן, יזמנו בוועדת החוקה, חוק ומשפט – וכאן אני רוצה לציין במיוחד את
היועץ המשפטי לוועדה, את שלמה שהם שנמצא עמנו, שהאיר את עינינו בעניין הזה
וזירז ודרבן את הוועדה להציג הצעת חוק מטעמה. ואני רוצה להדגיש, שוועדת
החוקה, בחוקי יסוד זכאית להכין חוקים מטעמה שמגיעים מייד בקריאה ראשונה ללא
הצורך בקריאה טרומית, כשם שהממשלה יכולה להגיש הצעות חוק – הצעת חוק מטעמה,
שעיקריה פשוטים.

וברשותך, אני קורא: בחוק, בחוק-היסוד הזה יהיה כתוב, במקום סעיף קטן (א),
הקובע 60 יום, קובע החוק כך: "הביעה הכנסת אי-אמון בראש הממשלה, או לא
נתקבל חוק התקציב כאמור בסעיף 20" – לאחר שעברו עוד שלושה חודשים – "או
שראש הממשלה פיזר את הכנסת לפי סעיף 22, ייערכו הבחירות לכנסת ולראש הממשלה
ביום ג' האחרון שלפני תום 90 הימים מהיום שנוצרה העילה לקיום הבחירות
המוקדמות".

עלי לציין, שבתחילה חשבנו על 100 יום, אבל מתוך רצון באמת לצמצם ככל האפשר
את הזמן, בחרנו ב-90 יום. זאת אומרת שיש פה, על-פי הצעת החוק הזאת, תיקון
והארכה של 30 יום נוספים. שלושה חודשים יעברו אפוא בין אי-אמון לבין
הבחירות.

עם זאת רצינו להותיר את הפתח, במקרים מיוחדים, דחופים – מצב ביטחוני שמחייב
זאת או איזה מצב מעורער במשק שמחייב בחירות בתוך פרק זמן קצר יותר – – –

אפי אושעיה (העבודה):

חס וחלילה אם קרה משהו לראש הממשלה.

חנן פורת (יו"ר ועדת החוקה, חוק ומשפט):

גם זאת אפשרות, נכון – לא, יש אומנם סעיף כזה שאז התפטרות ראש הממשלה היא
אישית – אבל אמרנו: טעמים שלא פירטנו אותם שאומרים שאם הכנסת תחליט על מועד
קצר יותר או-אז היא צריכה להחליט זאת בחוק.

אני קורא בסעיף קטן (ב), בסופו יבוא: "– – – רשאית הכנסת, ברוב חבריה,
לקבוע בחוק מועד בחירות מוקדם יותר מהמועד האמור בסעיף קטן (א), ובלבד שחוק
זה התקבל בתוך 14 ימים מהיום שנוצרה העילה לקיום הבחירות המוקדמות, כאמור
בסעיף קטן (א)". זאת אומרת, אם בתוך 14 יום מיום האי-אמון הכנסת מחליטה
לקצר את התקופה לחודשיים, זכותה לעשות זאת; אנחנו נותנים לה את הגמישות,
ובלבד שזה יהיה בתוך 14 יום, כי לאחר מכן כבר נכנסנו למהלך של המירוץ
לבחירות ולא טוב שברגע האחרון פתאום ישנו את הדברים. אתה צריך את המועד
המינימלי לצורך ההכנה של הדברים.

סעיף נוסף שהוסף להצעת החוק הזאת אומר דבר פשוט: בכל מקרה, אם קבעה הכנסת
בחוק את המועד לפיזור הכנסת ולהקדמת הבחירות או שהגיע המועד כתוצאה מסוף
כהונתה של הכנסת על-פי דרך הטבע, בתוך 120 יום לקראת סיום כהונתה של הכנסת
או בחוק מיוחד או בחוק הרגיל, לא תוכל הכנסת להגיש אי-אמון שמשמעותו שפתאום
אתה מקצר מ-120 ל-90. כי שוב אנחנו עומדים בפני מצב שבו הכול יודעים את פרק
הזמן, הכנסת קבעה זאת בחוק כדי שלא לשבש את ההליכים לקראת הבחירות; אנחנו
חייבים אז לתת את הזמן הזה. לא רצינו לתת זמן יותר ארוך מאשר 120 יום, כדי
שלא תהיה פה איזו התחכמות, למשל תחליט הממשלה שיש לה רוב גדול, אנחנו עושים
בחירות בעוד 200 יום, ואז כל 200 הימים האלה לא ניתן להגיש אי-אמון. פירושו
של דבר שאיבדת את אחד הכלים המרכזיים שנמצאים בידי האופוזיציה. אבל בסדר
גודל של 120 יום – אין אפשרות להגיש אי-אמון בפרק הזמן הזה.

אגב, אני רוצה לציין, כיוון שאני רואה פה את חבר הכנסת עזמי בשארה, שהרעיון
הזה הוא אולי טביעת ידו בוועדת החוקה, חוק ומשפט; אומנם בלי הפירוט המדויק,
אבל בעצם זה היה הרעיון שאתה העלית, עזמי, ואנחנו מצאנו לנכון לעגן אותו
בחקיקה, ומגיע לך על כך יישר כוח.

אלה שלוש הנקודות המרכזיות בהצעת החוק, כאמור, ואני חושב שהוא משלב בתוכו
גם את ההיבט הארגוני הנאות. ואולי אוסיף פה מלה אחת. אומנם, בחקיקה איננו
צריכים לראות כל כך את צורכי המפלגות אלא את צורכי הפרלמנט כפרלמנט, אבל
בכל זאת, אם אנחנו מעוניינים שבהתארגנות נאותה, ולו בהליך מקוצר, יוכלו
המפלגות לקיים את הבחירות הפנימיות בתוכן, במרכז או בוודאי אם זה
בפריימריס, ולהציב את המועמדים עם כל מה שקשור בזה, באמת פרק הזמן של 60
יום הוא פרק זמן דרקוני שאיננו מאפשר התארגנות. יותר מכך אני רוצה לומר: אם
מפלגות חדשות רוצות לרוץ לבחירות, במצב כזה אין להן כמעט יכולת, כי על-פי
לוח הזמנים הקיים היום זה כך.

אני רוצה להתייחס ולומר, שאם בעתיד נשנה את ההליכים שנוגעים למקרים של
הקדמת מועד הבחירות או לאי-אמון ונקבע סטנדרדים אחרים מאלה שקיימים היום
וזה מחייב שינוי בשורה שלמה של חוקים, יכול להיות שאפשר יהיה לחזור ולקצר
את הדברים. ואכן, קבענו בוועדה, שבעוד שנתיים, יהיה מי שיהיה אז יושב-ראש
הוועדה ותהיה אשר תהיה הוועדה – קבענו שבעוד שנתיים תשוב הוועדה, ועדת
החוקה, חוק ומשפט, ותדון בעניין הזה כדי לבחון אותו. לא רצינו להפוך את
החוק הזה להוראת שעה, מה גם שחוק-יסוד איננו יכול להיות כהוראת שעה. אבל
הוועדה, זכותה, לא רק זכותה אלא גם חובתה, לבחון את העניין ולראות.

יכול להיות שיגיעו אנשים למסקנה שיש מקום לקצר הליכים במקרה של בחירות
מוקדמות, במקרה של אי-אמון. אבל, כל עוד הכללים קיימים כיום – החוק הזה,
כאמור, משלב בתוכו גם את ההיגיון הארגוני, הן של סדר-היום הפוליטי והן של
סדר-היום של ועדת הבחירות המרכזית, וגם עושה צדק בהתאמה, בקוהרנטיות שבינו
לבין החוק לפיזור הכנסת.

אני רוצה לציין, שהחוק הזה הוסכם על דעת כלל מרכיבי הקואליציה והאופוזיציה
גם יחד, ובעצם היתה הסכמה של כל סיעות הבית לעקרונות המונחים כאן לפניכם,
ואני מקווה שלאחר הדיון הוא יעבור את הקריאה הראשונה.

אוסיף ואומר: ביום שני הקרוב אמורה להיות כבר הצעת אי-אמון, ואם החוק הזה
לא יגיע במועד והאי-אמון יתקבל ברוב, אנחנו עלולים לעמוד בפני מצב מביך
מאוד, כי חוק לא ראוי שיחוקק באופן רטרואקטיבי. אני מקווה שהתבונה בבית הזה
תגבר, שלא ייחפזו בהצעות אי-אמון עד שנסיים את החקיקה. ואני מבטיח, שאם
הכול ילך למישרין, כבר בתחילת השבוע הבא נוכל להעביר את החוק הזה בקריאה
שלישית, ואז גם אם יוגשו הצעות אי-אמון – הם ינהגו על-פי העקרונות המונחים
לפניכם בחוק זה.

אני מודה מאוד לאדוני היושב-ראש ואני מקווה שהחוק הזה יעבור עוד היום,
בעזרת השם; נדמה לי שהוא על-פי הכללים של חוקי יסוד. הוא צריך רוב של 61,
אני מקווה שיימצא רוב של 61 כדי להעביר אותו היום, ואם לא נצליח בכך – יכול
להיות שנצטרך לדחות את ההצבעה ליום שני הקרוב. תודה רבה.

היו"ר ר' אדרי:

אני מודה לך, אדוני, על הצעת החוק שהצגת בפנינו. אני חושב שהיא הצעה חשובה
וראויה במיוחד בימים אלה, אבל כפי שאדוני נוכח לדעת, אדוני יושב-ראש ועדת
החוקה, חוק ומשפט, אני מבין שאין לנו 61 נוכחים כאן – – –

צבי הנדל (מפד"ל):

אם כל אחד מאתנו יהיה שווה עשרה ח"כים – יש סיכוי.

היו"ר ר' אדרי:

כן, יש סיכוי.

חנן פורת (יו"ר ועדת החוקה, חוק ומשפט):

נמצאים בבניין 85 בשעה זו. אני מקווה – – –

היו"ר ר' אדרי:

אדוני, לא נצביע כעת על הצעת החוק – – –

חנן פורת (יו"ר ועדת החוקה, חוק ומשפט):

לא, הוא צריך לבוא לדיון.

עבד-אלוהב דראושה (מד"ע-רע"ם):

יום שני, חנן.

היו"ר ר' אדרי:

כן, אני מבין. אני לא מאמין, אדוני; אולי ביום שני תוכל לרכז 61 חברי כנסת.
אין סיכוי. נעבור לדיון. נתחיל בדיון – – –

חנן פורת (יו"ר ועדת החוקה, חוק ומשפט):

אני רוצה להציע לך – – –

ראובן ריבלין (הליכוד-גשר-צומת):

בלאו הכי אי-אפשר – – –

היו"ר ר' אדרי:

סליחה, אדוני?

ראובן ריבלין (הליכוד-גשר-צומת):

בלאו הכי צריך – – –

היו"ר ר' אדרי:

כן, אנחנו מתחילים בדיון. אם תוכל לרכז – בבקשה, אדוני.

חנן פורת (יו"ר ועדת החוקה, חוק ומשפט):

יש עכשיו 85.

היו"ר ר' אדרי:

ראשון הדוברים, חבר הכנסת שבח וייס – אינו נוכח. חבר הכנסת עזמי בשארה –
אדוני, בבקשה. שלוש דקות לרשותך. אני חושב שאנחנו יכולים לעשות זאת
ביעילות.

עזמי בשארה (חד"ש-בל"ד):

אדוני היושב-ראש, חברי הכנסת, החוק אכן חשוב וחשוב שהוא יעבור לפני שיעבור
החוק בדבר הקדמת הבחירות.

האמת – אני הייתי משלים את החוק הזה גם בתיקון בתקנון הכנסת, שכל הצבעה
בכנסת יכולה להיות הצבעת אי-אמון. לדעתי צריכה להיות יוזמה לתיקון בתקנון
הכנסת, שהצעת חוק להקדמת הבחירות או לפיזור הכנסת לא יכולה להפוך להצעת
אי-אמון. אומרים: Contradictio in adjecto ; אני חושב שזאת סתירה מיניה
וביה, נכון? משהו כזה. לא יכול להיות גם חוק להקדמת הבחירות, לפיזור הכנסת,
שיהפוך באותו זמן להצעת אי-אמון שתשנה את כל המועדים שבחוק עצמו. חוק
להקדמת הבחירות צריך לקבוע – – –

חנן פורת (יו"ר ועדת החוקה, חוק ומשפט):

– – –

עזמי בשארה (חד"ש-בל"ד):

תודה. את הביטוי הזה לא הכרתי. תודה. על כל פנים אני חושב שזאת השלמה
שצריכה, שאמורה להיות.

החוק, כפי שהוא מוצע, בא מתוך אילוצים טכנולוגיים, לדעתי, של יכולת ועדת
הבחירות המרכזית להיות מוכנה, ולא יכולתן של המפלגות בשום פנים ואופן, כי
זה נושא אחר. הפרשות השונות עכשיו, שמפלגות רוצות למנוע ממפלגות אחרות
להיות מוכנות וכו' זה סיפור אחר, אף שזה ממלא את העיתונות.

אבל, נוכחנו לדעת בתוך הוועדה, מדוח של ועדת הבחירות המרכזית, ש-60 יום
בשום פנים ואופן לא מספיקים. גם ינשלו אילו 50,000 מצביעים חדשים מזכותם
להצביע, כי לא יספיקו פשוט להכניס אותם לפנקס הבוחרים. גם העניין של
המועמדות לראש הממשלה – איסוף 50,000 החתימות וכו' – פשוט אם 60 היום, אם
אתה אוסף את כל התאריכים ואת כל המועדים ביחד, יצא שזה 90 יום.

אפי אושעיה (העבודה):

יש לי שאלה אליך, בתור חבר ועדת החוקה, חוק ומשפט. יש מקומות באירופה שבהם
מקיימים בחירות בתוך 30 יום. איך הם מתגברים על הבעיות האלה?

עזמי בשארה (חד"ש-בל"ד):

אם נצליח לחיות כמו באירופה, לא יהיו לנו גם הרבה תופעות אחרות בחברה
ובפוליטיקה, לרבות התופעות של קמיעות וברכות וקללות, גם של כדורי וגם של
שחק. הרי אני לא מבדיל הרבה בין הצבעה למי שאתה לא יודע את דעותיו בגלל
קמיעות – במקרה של שחק אפילו בלי קמיעות. אני לא מוציא בכלל את האוכלוסייה
החילונית האשכנזית מהסיפור הזה של הקמיעות. שם אפילו בלי קמיעות מאמינים
במשהו. לפחות שם יש קמיעות.

על כל פנים, באירופה זה לא קיים. יש מפלגות מבוססות, שלוקח הרבה זמן, עשרות
שנים, עד שהתבססו וקמו. לקח לירוקים 20 שנה עד שהפכו למפלגה מבוססת, וכאן
כל המדינה נטרפת כיוון שהרמטכ"ל לשעבר רוצה להיות מועמד. על כל פנים,
התופעות האלה באירופה אינן קיימות אפילו בארצות-הברית, ארץ הטלוויזיה
והתדמיות.

זו רמת ההתארגנות של ועדת הבחירות המרכזית. אני חושב שצריכים להביא את זה
בחשבון, ואני חושב שבאמת אחרי שקובעים תאריך לבחירות, שהוא לא יותר מ-100
יום כפי שקבע החוק הזה, אין להגיש הצעות אי-אמון, כי זה פשוט יהיה טריק
להקדמת הבחירות ולהכשלת מפלגות.

אני חושב שזכותה של מפלגת המרכז בכל זאת להתמודד. אני לא חושב שמישהו צריך
להכשיל אותה, צריך לתת לה זמן מספיק להתמודד ולוועדת הבחירות זמן מספיק
להתארגן וכו'. הכול במסגרת הסבירות, מה שנקרא common sense. במסגרת הסבירות
והשכל הישר צריכים לארגן דבר כזה. תודה רבה לך, אדוני היושב-ראש.

היו"ר ר' אדרי:

אני מודה לך על דבריך, אדוני חבר הכנסת עזמי בשארה. אני מזמין את חברת
הכנסת תמר גוז'נסקי באותו נושא, הצעת חוק-יסוד: הממשלה (תיקון מס' 8) (מועד
הבחירות המוקדמות לכנסת ולראש הממשלה). גברתי, שלוש דקות לרשותך.

תמר גוז'נסקי (חד"ש-בל"ד):

אדוני היושב-ראש, חברי הכנסת, החוק לבחירה ישירה הניח כמה הנחות שכבר
הופרכו בינתיים. זוכרים את ההנחה על טוהר המידות ועל טוהר הרכבת הממשלה?
זוכרים את ההנחה על צמצום מספר הרשימות לכנסת? אני צופה שבכנסת הזאת יהיה
מספר שיא של רשימות, ועוד כל מיני הנחות אחרות. בין היתר, באמת גם ההנחה
שאפשר מהר מאוד להיות מוכנים לבחירות, בתוך 60 יום, בלי להביא בחשבון את כל
הנתונים הקיימים. לכן, אני חושבת שוועדת החוקה נאלצה בעצם בלחץ הנסיבות
להגיש את הצעת החוק הזאת.

אבל, חברי הכנסת, אנחנו עדים – אני חושבת שדווקא בבחירות האלה, על רקע
הקריסה של הליכוד כמפלגה – לתופעות מאוד מאוד חמורות. אני זוכרת שעוד לפני
שלוש שנים, או ארבע שנים – אני לא זוכרת בדיוק את התאריך שבו בנימין נתניהו
נבחר ליושב-ראש הליכוד, בשלב ההוא שבו החליף את יצחק שמיר – באותו שלב כבר
היה ברור שזה היה בעצם מעין פוטש. אני לא יודעת אם כל חברי הליכוד היום
יסכימו אתי בדיעבד, אבל אני כבר אז הערכתי, שאנחנו היינו עדים בעצם לפוטש.
היו בליכוד הרבה מאוד מנהיגים ראויים לשיטתם.

ראובן ריבלין (הליכוד-גשר-צומת):

למה את אומרת פוטש?

תמר גוז'נסקי (חד"ש-בל"ד):

אני אומר לך למה.

ראובן ריבלין (הליכוד-גשר-צומת):

באו בוחרים ובחרו.

תמר גוז'נסקי (חד"ש-בל"ד):

אמרתי לך, מעין פוטש. זה לא היה פוטש במובן שהוא לקח טנקים. אמרתי לך מעין
פוטש, ואני אסביר לך איך זה מתקשר למה שאני רוצה להגיד בהמשך. זה לא נוגע
רק לכם.

ראובן ריבלין (הליכוד-גשר-צומת):

מבחינה היסטורית סוציולוגית – – –

תמר גוז'נסקי (חד"ש-בל"ד):

מה שאני רוצה לומר הוא, שהדרך שעבר בנימין נתניהו מהרגע שהוא הגיע עד לרגע
שהוא לקח את השלטון לא היתה הדרך הרגילה ולא היתה הדרך של הצמיחה הרגילה.
אם ניזכר רק בעיתונות מאותה תקופה, חבר הכנסת ריבלין, נוכל לומר הרבה
דברים. זאת ההערכה שלי.

ראובן ריבלין (הליכוד-גשר-צומת):

הוא בא ואמר: ביטול כל המוסכמות.

תמר גוז'נסקי (חד"ש-בל"ד):

חבר הכנסת ריבלין, יש לי רק שלוש דקות. מה שאני רוצה לומר הוא, שבנימין
נתניהו ריסק את הליכוד, לא שהליכוד התרסק.

ראובן ריבלין (הליכוד-גשר-צומת):

– – –

תמר גוז'נסקי (חד"ש-בל"ד):

לא, בנימין נתניהו, שהגיע כפי שהגיע, היה בעצם מועד לפורענות, ואני רוצה
להקיש לימינו ולהזהיר את הציבור הישראלי. אינני יודעת מי יקום, נשים או
גברים, שיציעו את עצמם כמושיעים בלי שיש להם בקרדיט דבר ברמה של שירות
הציבור, ברמה האזרחית. זה יכול להיות מצד אחד שחק ומצד שני הגברת פנינה
רוזנבלום, ואני אומרת את זה ברצינות. יש לנו איזו השחתה בסיסית היום, שקם
אדם ככה, כי מתחשק לו. אז כשקם אדון "פיקנטי", ראינו בזה בדיחה.

ראובן ריבלין (הליכוד-גשר-צומת):

כשאת אומרת שחק ופנינה רוזנבלום, את מתכוונת – – – ושחק כי הוא גבר.

תמר גוז'נסקי (חד"ש-בל"ד):

אפשר גם ככה לראות את זה, אבל אפשר גם להגיד – לא, תראה, מה שאני רוצה לומר
זה, שבבחירות האלה אנחנו נהיה עדים, להערכתי, להרבה מאוד תופעות כאלה, זו
לא רק אחת.

אבל, יש שאלה מאוד מאוד בסיסית: למה הציבור הישראלי מחפש מושיעים, למה הוא
מחפש מושיעים? החיפוש הזה אחרי מושיעים יכול להוביל אנשים – מישהו הזכיר פה
את הקמיעות, אבל אני מדברת על דבר יותר בסיסי. אני חושבת שהפוליטיקה
הישראלית היום נמצאת במצב של חולי.

ראובן ריבלין (הליכוד-גשר-צומת):

חברת הכנסת גוז'נסקי, הרבה לפני נתניהו והקמיעות היה "שמש העמים".

תמר גוז'נסקי (חד"ש-בל"ד):

זה לא שייך לעניין בכלל בכלל.

ראובן ריבלין (הליכוד-גשר-צומת):

כן, כן.

תמר גוז'נסקי (חד"ש-בל"ד):

לא, אנחנו מדברים על מבנה – אתה יכול לקחת את ההיסטוריה שלנו ותראה – אני
מדברת על קריסה של מפלגות פוליטיות כמפלגות פוליטיות, והקריסה הזאת, שאתה
תסכים אתי שאומרת שלא צריך אידיאולוגיות – הרי לא צריך אידיאולוגיות, כולנו
נמצאים עכשיו באמצע באמצע באמצע. לא צריך להתווכח בין שמאל לימין. ויכוח
אמיתי על פתרונות מדיניים חברתיים? – לא צריך. הכול צריך לטשטש, על הכול
צריך לתת פתרונות אינסטנט – על בעיות אמיתיות ויסודיות.

לכן אני חושבת, שדווקא בבחירות האלה, כשיעלו השאלות המדיניות והשאלות
החברתיות, הציבור הישראלי נקרא להיזהר כמפני אש מפני אלה שמציעים פתרון
אינסטנט לכל נושא. תודה.

היו"ר ר' אדרי:

אני מודה לגברתי, חברת הכנסת תמר גוז'נסקי, על דברייך. אני מזמין את חבר
הכנסת אחמד סעד. אדוני, בבקשה. אנחנו דנים, כאמור, בהצעת חוק-יסוד: הממשלה
(תיקון מס' 8) (מועד הבחירות המוקדמות לכנסת ולראש הממשלה). שלוש דקות
לרשות אדוני.

אחמד סעד (חד"ש-בל"ד):

אדוני היושב-ראש, חברי חברי הכנסת, אני שמח שהגענו לעת הזאת שבה אנחנו דנים
על מועד לבחירות לכנסת ועל קירוב מועד הבחירות, כי אנחנו בחד"ש, מאז השבוע
הראשון שהממשלה והקואליציה הזאת הניחו בפנינו בכנסת את המצע שלהן, המצע
הפוליטי והחברתי, הרמנו את הססמה: להיאבק למען הפלת הממשלה הזאת וראש
הממשלה הזה.

אני שמח שהממשלה הגיעה לסוף דרכה אחרי הכישלון, אחרי המשבר שהיא הביאה אליו
בכל התחומים, אם בתחום המדיני אם בתחום הכלכלי-החברתי.

לפי דעתי, זה יותר מציאותי שהבחירות יהיו שלושה חודשים או 100 יום לאחר
האי-אמון. אני יודע שיש כמה מפלגות שהכוונה שלהן היא לא כוונה בריאה – הם
רוצים שאחרים לא יתארגנו, לנוכח הג'ונגל שיש במפלגות הגדולות, ובמיוחד
בליכוד. אני חושב, שגם במפלגת העבודה יש להם הבעיות שלהם. כל אחד מהליכוד
רוצה לקפוץ מהסירה הטובעת, ויש מי שאומרים: במשך חודשיים נלך לבחירות, לא
ניתן לאחרים להתארגן.

לפי דעתי, המועד היותר-מציאותי הוא אחרי 100 יום, כי בכך גם נעבור את החגים
וגם ניתן לוועדת הבחירות להתארגן כמו שצריך. תודה רבה.

היו"ר ר' אדרי:

אני מודה לך, אדוני, חבר הכנסת אחמד סעד, על דבריך. אני מזמין את חבר הכנסת
גדעון עזרא – אינו נוכח. חבר הכנסת וליד חאג'-יחיא – אינו נוכח. חבר הכנסת
ראובן ריבלין – אדוני, בבקשה.

ראובן ריבלין (הליכוד-גשר-צומת):

אדוני היושב-ראש, חברי חברי הכנסת, חברתי חברת הכנסת תמר גוז'נסקי, אני
מסכים אתך במאה אחוז שהדברים העומדים על סדר-יומו של הציבור הישראלי
מחייבים עמדות אידיאולוגיות פוליטיות כנכסי צאן ברזל ולא כסופרמרקט שבו
הכול הולך לפי המחיר ולפי הצורך הרגעי.

תמר גוז'נסקי (חד"ש-בל"ד):

ולפי העטיפה.

ראובן ריבלין (הליכוד-גשר-צומת):

כל תולדות מצבה של מדינת ישראל ומצבו של העם היהודי בתוך מדינת ישראל הן
עדיין כאלה שהשאלות הפוליטיות ושאלות הזהות הציונית והדרך והשילוב במרחב הם
דברים שדורשים עמדות, אפילו יהיו מנוגדות אלה לאלה ככל שיהיו, על מנת
שיוכלו להגיע למצב שבו ישראל תשכון לבטח.

אדוני היושב-ראש, לפעמים אני עומד נדהם מהאדישות שאוחזת כאן ב-120 חברי
כנסת. צאו ולמדו מה היה קורה אם היום היתה נופלת הממשלה. אני מוכרח לומר
לכם: בתוך 58 יום היו נערכות הבחירות, כי ביום שלישי האחרון שלפני תום 60
היום היו צריכות להיערך הבחירות. מתוכם היו לנו ארבע שבתות שבהן אי-אפשר
לעבוד. בתוך 13 יום היו מחויבות המפלגות להגיש את רשימת מועמדיהן. מפלגת
העבודה היתה צריכה לצאת לפריימריס בתוך שבעה ימים, כאשר לא כל האמצעים שלהם
הם זקוקים לשם פריימריס ערוכים ומוכנים. הליכוד היה צריך לצאת ולעשות בחירה
פנימית ופריימריס לראש ממשלה ולמועמדה, משום שהוא לא כראש אופוזיציה אלא
כראש ממשלה צריך לעמוד לבחירת הציבור אם יעמוד מישהו נגדו. והרי כל הדברים
האלה מבחינת עריכת הדמוקרטיה כסדרה אינם מתאפשרים בזמן המצומצם שיש לנו.

יותר מכך, בתוך שבעה ימים ועדת הבחירות המרכזית היתה צריכה לעשות את כל
הסידורים על מנת שימאים ועובדינו בנציגויות הזרות בכל רחבי העולם – שהרי
לפי החוק הם רשאים לבחור מחוץ לקלפי שלהם על-פי חוק הבחירות בנציגויות זרות
– כל אלה היו צריכים להיעשות בתוך שבעה ימים.

כל הדברים האלה מלמדים אותנו, שלמעשה עמד לפנינו חוק שהיה כאבן שאין לה
הופכין, או כתקנה שהציבור אינו יכול לעמוד בה. ואנחנו כאן, שש שנים לאחר
שנחקק חוק הבחירה הישירה, עדיין נמצאים במצב שבו ספר הבוחרים, אם תקרינה
עלינו בחירות שהן בחירות לא בעתן, לא היה יכול לעמוד לרשות ועדת הבחירות
כפי שהחוק מחייב, ויש כאן סתירה בין חוקים. כל אדם שמלאו לו 18 ובמהלך
עניינים רגיל היה רשאי לבחור, אם ספר הבוחרים לא יהיה מוכן יוכל לעתור
לבג"ץ ולומר: אני בן 18, ממלא את כל חובותי למדינתי על-פי החוק, מדוע לא
אבחר?

כל הדברים, מובן מאליהם, לא היה אפשר לבצע אותם. קודם כול, משום ניגודי
חוקים, והטעם השני – שהמדינה לא נערכה לכך. אין ספק שבימים אלה שבהם יש
מחשבים ניתן לערוך בחירות בתוך 60 יום אם המערכת כולה מסודרת לכך. המערכת
מבחינה לוגיסטית אינה מסודרת לכך.

לכן, חוק זה, שמובא למעשה על דעת המפלגות, הוא חוק הכרחי, משום שאחרת
אנחנו, בית-המחוקקים, היינו עומדים במצב שבו היינו מפירים חוק שאנחנו
חוקקנו. יפה שעה זאת כדי להאריך את החוק לשעה ולבוא ולבחון את עצמנו
ולהעמיד את המערכת במצב כזה, שכל חוק שיחוקק על-ידינו והוא במחשבה תחילה,
ייעשה אפשרי לביצוע. אנחנו את חוק הבחירה הישירה, כמו גם את כל אותם סעיפים
המדברים על בחירות מוקדמות, חוקקנו, אבל לא הכנו את עצמנו לבצע אותו, והדבר
חמור ביותר. אומנם, 61 חברי כנסת היו צריכים להיות פה כדי להצביע, לכן טוב
שידעו שאם מחר הם לא מחוקקים את החוק הזה והממשלה נופלת באי-אמון, לא יעזור
מאומה – בתוך 60 יום נלך לבחירות. תודה.

היו"ר ר' אדרי:

אני מודה לך, אדוני, חבר הכנסת ראובן ריבלין, על דבריך. חברת הכנסת נעמי
חזן – אינה נוכחת; חבר הכנסת רחבעם זאבי – אינו נוכח; חבר הכנסת חיים אורון
– אינו נוכח; חבר הכנסת בנימין אלון – אינו נוכח. אני קורא בכוונה את שמות
הדוברים על מנת שחברי הכנסת לא יקבלו את רשות הדיבור בפעם הבאה לפני
ההצבעה. חבר הכנסת אליעזר זנדברג – אינו נוכח; חבר הכנסת אברהם פורז – אינו
נוכח; חברת הכנסת ענת מאור – אינה נוכחת. אני מזמין את חבר הכנסת אפי
אושעיה. אחריו – חבר הכנסת שבח וייס.

אפי אושעיה (העבודה):

אדוני היושב-ראש, חברי הכנסת, חבר הכנסת ריבלין, זה חוק-יסוד, ולחוק-יסוד
צריך 61 חברי כנסת?

ראובן ריבלין (הליכוד-גשר-צומת):

נכון. לא חשוב שישמעו מה שאנחנו אומרים אלא שיצביעו.

אפי אושעיה (העבודה):

נכון. אני מניח שיש מישהו שידאג לזה, אחרת לא נעביר את החוק.

ראובן ריבלין (הליכוד-גשר-צומת):

לא נצביע היום.

אפי אושעיה (העבודה):

אם תהיה דחייה של ההצבעה – אני מבין.

הצעת החוק הזאת נובעת מנימוקים טכניים בעיקר, משום שהכללים במדינת ישראל
לקיום בחירות מחייבים פרסום, ערעורים וכו', ו-60 יום אינם מספיקים, כפי
שנקבע בחוק הבחירה הישירה. אבל הייתי אומר, שעם ממשלה גרועה כזו, כשיש לנו
קיפאון מדיני עם סכנת הידרדרות, ויתירה מזאת, קיפאון חברתי וכלכלי כשהמשק
לא רק שהוא דורך על מקומו אלא הולך ונסוג מיום ליום תוך כדי סכנה שעסקים
רבים ימשיכו ויפשטו רגל, היה מן הראוי שיתקיימו בחירות, ובחירות לאלתר.

אף שרוב חברי הכנסת, ברמה האישית אולי טוב היה להם לו היו הבחירות בעוד
שנתיים, ואפילו אני אומר כאן שטוב היה אם מדינת ישראל היתה מתעשתת כולה.
אדוני היושב-ראש, אני מקווה שתסכים, שהיה טוב אילו היינו מתעשתים ומצילים
את מדינת ישראל מהידרדרות ביטחונית, לאומית, כלכלית וחברתית, כפי שציינתי,
והולכים לממשלת אחדות לאומית, אבל כפי הנראה המסלול של הבחירות שעלינו
עליו, אין מנוס ממנו ואנחנו הולכים לבחירות.

עם זאת, אני חוזר ומתריע, הכנסת איננה יכולה לתפקד כשמועד הבחירות לפנינו.
חברי הכנסת אולי באופן טבעי יצטרכו לעסוק גם בעצמם. כלומר, לעשות את המירב
בקרב בוחריהם על מנת שייבחרו. יתירה מזאת, אני חושש, שראש הממשלה, שבמהלך
השנתיים האלה גם לא תפקד פה פעמים רבות, יפסיק לתפקד בכלל, משום שהוא יתחיל
לדבר עכשיו בגובה עיניהם של הבוחרים שלו, ומה שיהיה לטובתו האישית לא בהכרח
יהיה לטובת מדינת ישראל.

לפיכך אני רוצה לומר כאן, שאני אצביע בעד הצעת החוק כמעט מחוסר ברירה, כי
אני מבין שבשל הנימוקים הטכניים שמניתי קודם אין לנו ברירה אלא להצביע עבור
הארכת המועד ל-90 יום, אבל אני רוצה לומר שאני מלא דאגה ואני מציע שלפחות
לכנסות הבאות נדע שנצטרך למצוא את הדרך להתאים את השיטה של הבחירה הישירה –
וכולי תקווה שהיא תשתנה – ואם יש בחירות, הבחירות יהיו לאלתר, במועד הקרוב
ביותר, על מנת שמדינת ישראל תינצל. אולי זה לא כל כך לטובת הפוליטיקאים,
אבל בהחלט לטובת המדינה יש לזה חשיבות גדולה מאוד. תודה רבה.

היו"ר ר' אדרי:

אני מודה לך, אדוני חבר הכנסת אפי אושעיה, על דבריך. חבר הכנסת וייס, יש לי
הצעה בשבילך: יושב-ראש הקואליציה, חבר הכנסת מאיר שטרית, ביקש לדבר אחרון –
לפני ההצבעה בשבוע הבא. מאחר שהוא יהיה לבד מטעם הקואליציה, אולי נרשום
בפנינו, אם אדוני מסכים, שהוא ידבר כאשר יהיו נוכחים רוב חברי הכנסת.

שבח וייס (העבודה):

אדוני היושב-ראש, יש לי הרגשה שעד השבוע הבא עוד יקימו לי איזה ממשלת אחדות
לאומית.

היו"ר ר' אדרי:

לבחירתך, אדוני.

שבח וייס (העבודה):

או יעשו איזו מלחמה קטנה כדי לדחות את הבחירות.

היו"ר ר' אדרי:

לבחירתך, רק לא יהיה אף אחד מהאופוזיציה שידבר בשבוע הבא.

שבח וייס (העבודה):

זה לא ויכוח בין אופוזיציה לקואליציה.

היו"ר ר' אדרי:

לא חשוב, אדוני. בבקשה.

אברהם פורז (מרצ – רצ, מפ"ם, שינוי):

אתה רוצה שאני אדבר במקום האופוזיציה בשבוע הבא?

היו"ר ר' אדרי:

כן, אתה תישאר עם מאיר שטרית בשבוע הבא. אדוני, אתה תהיה עם שטרית.

אברהם פורז (מרצ – רצ, מפ"ם, שינוי):

אני אדבר עם שטרית בשבוע הבא.

שבח וייס (העבודה):

אדוני היושב-ראש, אני מאוד מודה לך – – –

היו"ר ר' אדרי:

אני חשבתי לתת לך כשיהיו נוכחים כל חברי הכנסת.

שבח וייס (העבודה):

לעולם לא יהיו נוכחים כולם.

היו"ר ר' אדרי:

לא. 61 יהיו, חייבים להיות נוכחים.

שבח וייס (העבודה):

אתה יודע שהם באים רק לקראת ההצבעה, לא בזמן שמדברים.

היו"ר ר' אדרי:

אני חשבתי שזאת תהיה לך במה.

שבח וייס (העבודה):

אני מודה לך, כי זו הצעה אדיבה מאוד מצדך, והיא נאמרה בחברות, כרגיל, ולכן
– תודה רבה. אני בכל זאת אשמיע פה, אלוהים יודע מה יהיה – – –

אדוני היושב-ראש, אני רוצה, באמצעות הדברים שאשמיע כאן בקיצור, לפחות
להכניס לפרוטוקול הכנסת את העובדות הבאות: זו הכנסת הארבע-עשרה, שבע כנסות
התפזרו שלא במועדן, שבע כנסות; חלקן בתוך שנתיים וחצי, הכנסת הראשונה בתוך
שנתיים מיום היבחרה, פחות, והכנסת הרביעית בתוך שנה וחצי. אחר כך קוצרו
כנסות, ועכשיו זאת – כשנתיים וחצי. יש כמה מדינות בעולם שזה מתרחש בהן, אבל
אצלנו זו מתחילה להיות תופעה; לדאבוני, אולי תופעה תרבותית פוליטית,
שמצביעה על מידה גדושה של חוסר יציבות של המשטר שלנו.

אני מאוד מרוצה מכך שהכנסת הזאת מתפזרת. הייתי עוד יותר מרוצה לו הייתי
בטוח, שבאמצעות הפיזור והבחירות החדשות, נצליח להחליף את השלטון. אם לא, אז
חבל על כל הסיפור והמאמץ.

האשם מחאמיד (חד"ש-בל"ד):

– – –

שבח וייס (העבודה):

לכן, הייתי מציע שבחוקים כאלה תהיה תמיד גם ערובה והתחייבות שאופוזיציה
עולה לשלטון, חבר הכנסת האשם מחאמיד – איזה ספח לחוק, הוראת שעה, שאם יש
בחירות מוקדמות, האופוזיציה מוכרחה לחזור לשלטון, אחרת חבל על הזמן. זה
כמובן בתנאי שאנחנו אלה שצריכים לחזור לשלטון, או לא לאבד אותו.

אני לא מוכן לקבל את ההנחה שלא יכולים לעשות בחירות בתוך 60 יום. ידידי
היושב-ראש, אתה יודע שיש בעניין זה ניסיון של אומות אחרות. אנחנו לא המצאנו
את הדמוקרטיה. באנגליה, כאשר מדובר על בחירות מוקדמות, עושים אותן בתוך
שלושה שבועות. בבלגיה – בתוך ארבעה שבועות. בצרפת יכולים לעשות החלטה גם
בתוך כמה שבועות.

קריאה:

שבועיים.

שבח וייס (העבודה):

שבועיים. מה כל הסיפור הזה? לא מסוגלים להתכונן – שייסעו לסמינרים, שם
ילמדו איך מתארגנים. אם העניין הוא בשינוי חוקים, אנחנו צריכים לשנות אותם.
יכול להיות שוועדת הבחירות המרכזית, שבראשה הגברת תמר אדרי וחברים אחרים,
היא ועדה נהדרת, אולי החוקים שחוקקנו גורמים לכך שהם צריכים למשל לעדכן את
פנקס הבוחרים לפי החוק כך שאי-אפשר בתוך 60 יום להכין אותו, ואפשר לדאוג
לדברים נוספים.

לא ייתכן שמדינה תיכנס למערבולת ארוכה מדי של קמפיין בחירות בגלל בעיה
אדמיניסטרטיבית או חוקית. צריך אחת ולתמיד לפתור את זה, ואני אצביע נגד
החוק הזה.

שנית, כל הפטנט הזה של החלטה על בחירות, לפני שבוע – אני כבר לא זוכר,
השבוע – ועכשיו יש דיון אולי לקיים את הבחירות ביוני. ואולי יש מפלגות ויש
להן רוב, שהן מעוניינות לעשות את זה ביולי או בחום יולי-אוגוסט, כשבמדינת
ישראל אין אפשרות לאזרחים ששוהים מחוץ לגבולותיה להשתתף בבחירות, אלא אם כן
הם עובדי מדינה, או עובדי סוכנות. אולי באותה הזדמנות יציבו גם קלפי
בטוסקנה ובאנטליה ובלונדון? זה טריק מניפולטיבי.

אברהם פורז (מרצ – רצ, מפ"ם, שינוי):

הישראלים נמצאים באנטליה.

שבח וייס (העבודה):

מה זאת אומרת בחירות ביוני או ביולי, כאשר המחוקק הישראלי בכוונת המכוון
קבע את זה כשבועיים אחרי סוכות? מחושב. עוד לא גשם, כבר לא יותר מדי שמש,
סיכוי שרוב הישראלים יהיו בארצם כי זה סוף טיולי הקיץ, זה עוד לפני טיולי
הסקי. מצאו תאריך מעניין.

אז עושים מניפולציות. אני תובע, אם זה רק אפשר, שכל המניפולטורים למיניהם –
הוחלט פה על הקדמת בחירות – בחירות בעוד חודשיים, בעוד תשעה שבועות. מה כל
העניין הזה? לעצור תקציב, הכול.

אין עוד דמוקרטיה היום בעולם המערבי שאפשר לעשות בה תכמונים ותרגילים כאלה,
ספקולציות כאלה, תעתועים כאלה, רמאויות כאלה, טריקים כאלה, בריתות אפלות
כאלה, לגבי מועד בחירות וכיוצא באלה.

זו פשוט בושה. אני לא יודע איך אפשר ללמד אזרחות את הילדים שלנו, כשאנחנו
לא אחת עומדים פה במרכז המניפולציות.

אני אצביע נגד החוק הזה.

היו"ר ר' אדרי:

אני מודה לך, אדוני חבר הכנסת שבח וייס. אני בהחלט תומך בדעתך, אדוני חבר
הכנסת וייס, ואני חושב שאתה צודק, וטוב שדיברת אחרת מנואמים אחרים. צריך
אולי להסב את תשומת לב סיעות הבית לכך, שתקופה של חצי שנה, של מערכת בחירות
של חצי שנה, בוודאי ובוודאי זה לא לטובת האזרח, לא בתחום הכלכלי, לא
המדיני, לא החברתי, וכל הנושאים שהזכרתי ייפגעו.

שבח וייס (העבודה):

זה טריק.

היו"ר ר' אדרי:

בהחלט אני חושב, חבר הכנסת וייס, אם תואיל ותוכל לעשות, על מנת שנוכל לקיים
את הבחירות במועדן בתוך 60 יום, לטובת אזרחי המדינה. כולנו נצטרך להתאחד.

שבח וייס (העבודה):

אני לא יכול. יש כאן חבורת מניפולטורים שמנהלת – – – הם עם הטלוויזיה.

היו"ר ר' אדרי:

אני חושב, אני בטוח שגם חבר הכנסת ריבלין כאן יסכים אתנו שאפשר לערוך
בחירות בתוך 60 יום.

ראובן ריבלין (הליכוד-גשר-צומת):

אם נתקן את החוקים הנלווים.

היו"ר ר' אדרי:

כן, נתקן את החוקים הנלווים כדי שלא להכניס את המדינה למערבולת. זו פגיעה
בנושאים הכלכליים, החברתיים והמדיניים. תודה.

אני אקרא בשמות חברי הכנסת שרשומים. חברי כנסת שקראתי בשמם לא יקבלו בשנית
את רשות הדיבור לקראת ההצבעה בשבוע הבא, או כשתיערך ההצבעה.

קריאה:

– – –

היו"ר ר' אדרי:

חבר הכנסת אופיר פינס – אינו נוכח; חבר הכנסת מקסים לוי – אינו נוכח; חבר
הכנסת תאופיק חטיב – אינו נוכח. אדוני חבר הכנסת זנדברג, אתה רוצה לדבר?

אליעזר זנדברג (הליכוד-גשר-צומת):

אני מבקש בשבוע הבא, אם אפשר.

היו"ר ר' אדרי:

לא, אדוני. בשבוע הבא ידברו שני חברי כנסת – חבר הכנסת מאיר שטרית וחבר
הכנסת אברהם פורז. אם אדוני רוצה עכשיו – מדוע? מפני שיושב-ראש הקואליציה
ביקש להיות אחרון.

אליעזר זנדברג (הליכוד-גשר-צומת):

אני מוותר, אדוני.

היו"ר ר' אדרי:

אבל אדוני יכול לדבר עכשיו.

אליעזר זנדברג (הליכוד-גשר-צומת):

אני מוותר, יש שאילתות.

היו"ר ר' אדרי:

אני מודה לך, אדוני.

קריאה:

– – –

היו"ר ר' אדרי:

כן. כאמור ומובן מאליו שיושב-ראש הוועדה ישיב לדוברים לאחר שהוא בוודאי
יעיין בפרוטוקול של מליאת הכנסת היום ויקרא מה אמרו חברי הכנסת. אולי הוא
יתרשם ממה שאמר חבר הכנסת שבח וייס.

שאילתות ותשובות

היו"ר ר' אדרי:

אנחנו עוברים לנושא הבא: שאילתות ותשובות, ואנחנו מתחילים לבקש מסגן שר
החינוך, התרבות והספורט להשיב על שאילתות שלהלן. אדוני מוכן?

סגן שר החינוך, התרבות והספורט א' זנדברג:

הנני מוכן ומזומן, אדוני.

סגירת בית-ספר לילדים חריגים

חבר הכנסת ע' פרץ שאל את שר החינוך, התרבות והספורט ביום ו' בכסליו התשנ"ט
(25 בנובמבר 1998):

פורסם, כי בית-ספר לילדים חריגים בירושלים נמצא בסכנת סגירה עקב מחדלים
קשים ברמה הבטיחותית.

רצוני לשאול:

1. כיצד אושרה פתיחת שנת הלימודים במוסד זה, בהתחשב במחדלים הבטיחותיים
החמורים הקיימים בו?

2. בהתחשב באוכלוסיית התלמידים, מדוע לבית-הספר אין תקן לרופא ו/או אחות?

3. אילו צעדים ינקוט משרדך כדי לפתור את מצוקתם הקשה של תלמידי בית-הספר?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

1. בית-הספר שוכן במבנה תקני, ולמיטב ידיעתנו אין בעיות בטיחות חמורות
המונעות שימוש במבנה – השאילתא מתבססת על כתבה שפורסמה במקומון "ירושלים".

2. לקראת שנת הלימודים החדשה התשנ"ט ערך משרד החינוך שינויים בהסדר למתן
שירותי הבריאות. שירותים אלה אמורים להינתן על-ידי הלשכות המחוזיות של משרד
הבריאות, ולצערנו, בחודשים הראשונים של שנת הלימודים התעוררו קשיים הקשורים
בשינוי ההסדר שפעל עד כה.

3. משרד החינוך ומנח"י מסייעים לתפעולו הסדיר והתקין של בית-הספר בהתאם
לצרכיו ועל-פי הקריטריונים הנהוגים במערכת החינוך המיוחד בארץ.

חוב עיריית נתניה למוסדות החינוך בעיר

חבר הכנסת א' אושעיה שאל את שר החינוך, התרבות והספורט ביום י"ג בכסליו
התשנ"ט (2 בדצמבר 1998):

לטענת ועד ההורים העירוני, חייבת עיריית נתניה למוסדות החינוך בעיר כ-4
מיליוני ש"ח. מעבר לנושא עיכוב הכספים ושימוש בהם שלא למטרתם, קיימת פגיעה
באפשרות ההצטיידות של בתי-הספר ובהתקשרותם בחוזי שירות חדשים.

רצוני לשאול:

1. האם משרדך מודע לבעיה זו ולהשלכותיה?

2. האם ינקוט משרדך צעדים, ואילו?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

1. התשובה חיובית.

2. מאחר שההורים עתרו לבג"ץ בנדון, משרדנו ממתין לפסיקת בג"ץ בנושא.

היו"ר ר' אדרי:

מרגישים שאנחנו כבר במערכת בחירות.

שבח וייס (העבודה):

הם חשבו שזה בתוך 60 יום. לא יודעים ש"מבשלים" להם את הקיץ.

השמת תלמידים יוצאי אתיופיה בבתי-הספר

חבר הכנסת א' בן-מנחם שאל את שר החינוך, התרבות והספורט ביום כ' בכסליו
התשנ"ט (9 בדצמבר 1998):

הובא לידיעתי בכתבה שפורסמה "בקו אופק", באוקטובר 1998, שבית-הספר
בפרדס-חנה מסרב לקלוט יותר מ-25% יוצאי אתיופיה.

רצוני לשאול:

1. האם הובא המקרה לידיעת משרדך?

2. האם קביעת אחוזים ומכסות אינה מנוגדת לעקרון השוויון?

3. כיצד יפעל משרדך בנדון?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

3-1. המקרה הנדון ידוע למשרדנו.

מערכת החינוך הדתית במחוז, בסיוע המפקחים, מתוך תיאום עם הרשויות המקומיות,
עושה כל מאמץ לקדם את התלמידים מעולי אתיופיה. במסגרת זו נעשה מאמץ שלא
להפנות למסגרת אחת את כל התלמידים, על מנת ליצור אינטגרציה לימודית,
חינוכית וחברתית, היכולה לתת מענה לכל התלמידים. התלמידים אינם נדחים, אלא
מכוונים אותם לכל המסגרות.

קביעת האחוזים אינה מנוגדת לעקרון השוויון ואינה פוגעת. ההיפך הוא הנכון;
בדרך זו מעלים את רמת הטיפול, ההתייחסות והגישה אל התלמיד העולה.

הדבר מתואם בין כל הגורמים, והצגת העניין כאי-שוויון במפורש אינה נכונה ואף
פוגעת במערכת, המשקיעה כל כך הרבה בקידומם ובטיפוחם.

החינוך המיוחד במגזר הערבי

חבר הכנסת ע' דראושה שאל את שר החינוך, התרבות והספורט ביום כ' בכסליו
התשנ"ט (9 בדצמבר 1998):

בתקציב המשרד לשנת 1999 הוקצו רק 11.7% מכלל השעות השבועיות לחינוך המיוחד
לתלמידים ערבים, לרבות בדואים ודרוזים – 33,653 שעות מתוך 285,897 שעות.

רצוני לשאול:

1. מה הן הסיבות להמשך האפליה בחינוך המיוחד כלפי התלמידים הערבים?

2. האם תבוצע מדיניות שוויונית, ואם כן – מתי וכיצד?

חבר הכנסת ה' מחאמיד שאל את שר החינוך, התרבות והספורט ביום כ' בכסליו
התשנ"ט (9 בדצמבר 1998):

נמסר לי, כי מצב החינוך המיוחד במגזר הערבי מידרדר. הפער עם המגזר היהודי
גדל, ומשרד החינוך לא מתייחס לבעיות המיוחדות שלו. הצעת התקציב שאימצתם,
לקידום החינוך המיוחד במגזר הערבי, מעידה על הערכה מוטעית באשר לחומרת המצב
הקיים.

רצוני לשאול:

1. האם משרדך מודע למצב?

2. איך ישופר המצב וייאכף החוק בנושא?

סגן שר החינוך, התרבות והספורט א' זנדברג:

אדוני היושב-ראש, אני מתכבד להשיב על כל השאלות:

עם יישום חוק חינוך מיוחד על כל סעיפיו, הקצאת המשאבים, שוויוניות בכל
המגזרים באופן ארצי – דהיינו כל כיתה לחינוך מיוחד מקבלת אותם משאבים, אף
שבספר התקציב אין התייחסות ספציפית לחינוך במגזר הערבי.

עם זאת, על-פי הצעת התקציב לשנת 1999, משרד החינוך מתכוון להקצות 15 מיליון
ש"ח למגזר הערבי. תקציב זה יוקצה על-פי סדרי עדיפויות שנקבעו בוועדות החומש
למגזרים הלא-יהודיים.

יש לציין, כי בשנת התשנ"ט כל תלמיד במגזר הערבי שעבר ועדת השמה והוחלט כי
יופנה למסגרת חינוך מיוחד – נקלט במסגרות החינוך המיוחד, חבר הכנסת מחאמיד.

בהתשנ"ט, מתוך השעות שניתנו לגידול טבעי בחינוך המיוחד, הוקצו למגזר הערבי
כ-30% מהשעות, שהם כ-10% יותר מחלקם היחסי באוכלוסייה. גם בשנים קודמות
החלק היחסי בגידול טבעי במגזר הערבי היה גבוה מחלקם היחסי במערכת החינוך.

מאחר שחלק מתלמידי חינוך מיוחד במגזר הערבי משולבים בבתי-ספר לחינוך מיוחד
במגזר היהודי – כדוגמת בתי-ספר לחירשים בירושלים וגם בבאר-שבע ובבתי-ספר
מיוחדים בערים ובאזורים מעורבים, לא משתקף מספרם המדויק בסטטיסטיקות
השונות.

יישום חוק חינוך מיוחד במגזר הערבי

חבר הכנסת ט' אלסאנע שאל את שר החינוך, התרבות והספורט ביום כ' בכסליו
התשנ"ט (9 בדצמבר 1998):

בניגוד להוראות חוק חינוך מיוחד, משרד החינוך טרם החל ליישם את ההוראות
במגזר הערבי.

רצוני לשאול:

1. מה היא מדיניותכם ליישום הוראות חוק חינוך מיוחד במגזר הערבי?

2. מה היא מדיניותכם ליישום הוראות חוק חינוך מיוחד במגזר הבדואי בנגב?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

2-1. על-פי מדיניות המשרד, כל כיתה לחינוך מיוחד במגזרים הערבי והבדואי
מתוקצבת בדיוק כמו במגזר היהודי.

חינוך לגיל הרך במגזר הערבי

חבר הכנסת ט' אלסאנע שאל את שר החינוך, התרבות והספורט ביום כ' בכסליו
התשנ"ט (9 בדצמבר 1998):

הגיל הרך במגזר הערבי ברובו איננו נקלט במסגרות חינוך הולמות, דבר הגורם
לפערים בהישגים בהמשך לימודיהם לעומת תלמידים במגזר היהודי.

רצוני לשאול:

1. מה הוא שיעור ילדי הגיל הרך במגזר הערבי המשתלבים בלימודים?

2. מה הוא חלקו של המגזר הערבי והבדואי בתקציב המיועד לחינוך הגיל הרך?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

1. למיטב ידיעתנו, כמעט כל הילדים גילאי גן-חובה נמצאים במוסדות חינוכיים
רשמיים.

אין לנו נתונים בדוקים לגבי אחוז ילדי גיל טרום-חובה המשולבים במערכת
החינוך הרשמית. אכן קיימת בעייה של מחסור בגנים לילדי טרום-חובה במגזר
הערבי, שנובעת מהסיבות הבאות: א. הדרישה של האוכלוסייה במגזר הערבי לגני
טרום-חובה החלה רק בשנים האחרונות; ב. מצבן הכספי של הרשויות המקומיות
משפיע על קצב פתיחת גני-ילדים לגילאי טרום-חובה, נושא שהוא בתחום אחריותן.

2. משרדנו מקצה משאבים לגני-הילדים לפי עלות לתלמיד, ללא הבדל בין המגזרים.

סייעות פדגוגיות לחינוך המיוחד במגזר הפרטי

חברת הכנסת נ' חזן שאלה את שר החינוך, התרבות והספורט ביום כ"ז בכסליו
התשנ"ט (16 בדצמבר 1998):

לפי יישום חוק חינוך מיוחד, לכל כיתת לימוד תוצמד סייעת פדגוגית. הסייעות
הפדגוגיות במגזר הפרטי מועסקות בתנאי שכר נמוכים וללא כל הגנה של משרד
החינוך.

רצוני לשאול:

1. מדוע משרד החינוך איננו המעסיק של כלל הסייעות הפדגוגיות, כפי שמתבקש
מתוקף חוק חינוך מיוחד?

2. האם הנחה משרד החינוך את מנהלי בתי-הספר שלא להתערב בתנאי ההעסקה והשכר
של הסייעות הפדגוגיות?

3. כיצד יפעל משרדך בנושא?

סגן שר החינוך, התרבות והספורט א' זנדברג:

1. חוק חינוך מיוחד איננו מחייב הקצאת סייעות במסגרות חינוך מיוחד.

משרד החינוך איננו מעסיק אנשי מינהל במסגרות חינוכיות. ההעסקה נעשית על-ידי
הרשויות המקומיות והבעלויות על בתי-ספר מוכרים שאינם רשמיים.

תנאי ההעסקה של הסייעות נקבעים בין מרכז השלטון המקומי לבין הסתדרות
הפקידים. משרד החינוך קובע את תפקידי הסייעת, שעות העבודה ודרישות תפקיד
הסייעת. המשרד מממן ככלל 70% מעלות הסייעת, ו-100% לסייעות העובדות במסגרות
חינוך מיוחד הזכאיות, במסגרת חוק חינוך מיוחד, ליום חינוך ארוך.

2. מנהל בית-ספר רשאי לקבוע אם הסייעת מתאימה לבית-הספר אם לאו.

3. משרדנו מנוע מלהתערב בתנאי ההעסקה והשכר של הסייעות. במקרים שבהם
מתעוררת בעיה עם סייעת או עם רשות שאינה מעסיקה סייעות כפי שהיא מתוקצבת,
אנו פונים למרכז השלטון המקומי בבקשה לטפל נקודתית בבעיה.

קיים שיתוף פעולה הדוק של משרדנו עם מרכז השלטון המקומי והסתדרות הפקידים
בנושא הסייעות.

היו"ר ר' אדרי:

יש לך שאלה נוספת, גברתי?

נעמי חזן (מרצ):

בוודאי, אדוני.

היו"ר ר' אדרי:

יש לך עוד שאלה. בבקשה, גברתי חברת הכנסת נעמי חזן, שאלה נוספת.

נעמי חזן (מרצ):

אדוני היושב-ראש, אדוני סגן השר, חברי הכנסת, אנחנו עדיין לא בפגרה, ואני
יודעת שאתה קראת בנאמנות רבה את התשובה שהוכנה בעבורך, אבל, כידוע לך,
התקציב של החינוך ושל הפעלת מערכת החינוך מועבר דרך מרכז השלטון המקומי
והרשויות המקומיות, ולכן יש סתירה פנימית בתשובתך, שהרי אי-אפשר להיתמם
ולומר שאין אחריות גם לתקצוב.

השאלה כבר לא נקודתית. אני הגשתי את השאילתא הזאת – ואני אשים סימן שאלה
בהמשך – בעקבות פנייה של סייעות פדגוגיות שעובדות בבתי-ספר פרטיים שהם תחת
פיקוח השלטון המקומי. מה מתכוון משרדך לעשות כדי לדאוג לכך שיהיה שוויון
בשכר בינן לבין האחרות? תודה.

היו"ר ר' אדרי:

תודה לחברת הכנסת נעמי חזן. אדוני סגן השר, בבקשה.

סגן שר החינוך, התרבות והספורט א' זנדברג:

חברת הכנסת חזן, אני קראתי עוד הפעם את תשובתי. אני בספק אם יש בה סתירה,
כפי שניסית להצביע. עדיין קיים מסלול מסוים שדרכו או באמצעותו נשכרים
השירותים של הסייעות, וקיים גורם אחר שמשתתף בתשלום בעבור אותם שירותים.

נעמי חזן (מרצ):

וקובע את הכללים.

סגן שר החינוך, התרבות והספורט א' זנדברג:

לא, הוא לא קובע את הנושא של גובה התשלום, כפי שציינתי. אני עדיין סבור
שאין בכך סתירה, אבל אני חושב שהדברים שאת אומרת מלמדים אולי על עניין רחב
יותר, שדנו בו רק לאחרונה כאן, גם במליאת הכנסת: האם דרכי המימון האלה הן
הדרכים הנכונות, או שצריך לבחון דרך אחרת? בדברים שאני אומר כאן אין כרגע
מדיניות אחרת של משרד החינוך, פרט למדיניות הקיימת, אבל אני יכול לומר לך,
שאני לפחות אמליץ, במסגרת הכללית של דיון שעתיד להתקיים בוועדת החינוך של
הכנסת בנושאים אחרים, בכל מה שנוגע לתקצוב באמצעות הרשויות המקומיות של
עניינים או נושאים חינוכיים, שייקחו לתשומת הלב גם את הנושא הזה במסגרת
הכללית.

נעמי חזן (מרצ):

תודה רבה.

טיפולים פרא-רפואיים בגני החינוך המיוחד

חברת הכנסת נ' חזן שאלה את שר החינוך, התרבות והספורט ביום כ"ז בכסליו
התשנ"ט (16 בדצמבר 1998):

בעקבות הסכם בין משרדך למשרד הבריאות הועברו הטיפולים הפרא-רפואיים בגני
החינוך המיוחד ויוענקו על-ידי משרד הבריאות. בפועל מדובר בקיצוץ שעות הוראה
ובפגיעה בתנאי ההעסקה של המטפלים הפרא-רפואיים, שרבים מהם הפסיקו, לכן, את
עבודתם בגנים.

רצוני לשאול:

1. האם מטרת ההסכם היא חיסכון של משרד החינוך בשעות הוראה ובתקציב?

2. כיצד פועל משרדך להשיב את המטפלים לעבודה בגנים, כפי שמתבקש בחוק חינוך
מיוחד?

סגן שר החינוך, התרבות והספורט א' זנדברג:

1. התשובה שלילית.

2. משרדנו פועל לשכנע את משרד האוצר להסכים, שבמקומות שמשרד הבריאות לא
מספק את הטיפולים הפרא-רפואיים יועסקו המטפלים בשעות תקן על-ידי משרד
החינוך.

היו"ר ר' אדרי:

שאלה נוספת לחברת הכנסת נעמי חזן. בבקשה.

נעמי חזן (מרצ):

אדוני היושב-ראש, אדוני סגן השר, מהתשובה הלקונית מאוד על השאילתא הזאת,
להבדיל מהתשובה הקודמת, אולי לא ידוע במה מדובר. מדובר בהקצבות מיוחדות
שהועברו ממשרד האוצר למשרד החינוך בעבור מימון החינוך המיוחד – סל החינוך
המיוחד. הכספים האלה לא הגיעו לייעודם, במיוחד באזורים מסוימים, כגון
ירושלים. יש בידי מכתב ממשרד האוצר שהגיע אלי אתמול, שבו נאמר במפורש
שניתנה הקצבה מיוחדת למשרד החינוך לשנת התשנ"ט, למטרה הזאת, והכסף לא נוצל.
שאלתי היא: מדוע?

היו"ר ר' אדרי:

תודה.

סגן שר החינוך, התרבות והספורט א' זנדברג:

אני אשמח אם תעבירי לי אותו מכתב. אני מבטיח להשיב לך, אולי לא במסגרת
הזאת, כי יומה של השאילתא תם, אבל אשמח להשיב לך גם בעניין הזה.

תנאי לימוד של תלמידים נכים

חבר הכנסת א' גבאי שאל את שר החינוך, התרבות והספורט ביום כ"ז בכסליו
התשנ"ט (16 בדצמבר 1998):

פורסם בעיתונות – רצ"ב צילום – כי זה שבע שנים לומדים תלמידים הסובלים
משיתוק מוחין בבית-הספר "און" בתנאים שאינם הולמים את מגבלותיהם ומסכנים את
בריאותם. קיימת תוכנית של משרד החינוך שאושרה, אך טרם נעשה דבר.

רצוני לשאול:

מה יעשה המשרד כדי לממש תוכנית שכבר אושרה?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

משרדנו ער לבעיה הפיזית הקשה שבה מצוי בית-הספר במשכנו הנוכחי.

המשרד העביר לעירייה כבר לפני כארבע שנים פרוגרמה לבינוי מבנה חדש
לבית-הספר. התחלת הבנייה התעכבה בגלל אי-זמינות הקרקע במתחם צהלה שבו בחרה
העירייה למקם את בית-הספר החדש. לאחרונה נפתרה בעיית זמינות המגרש, ועל-פי
סיכום בין ראש עיריית תל-אביב ובין מנכ"ל משרד החינוך הוחלט לגשת לבניית
בית-הספר בהיקף של 3,824 מ"ר.

משרדנו, באמצעות מינהל הפיתוח, כלל כבר בשנת התקציב הנוכחית תקצוב לשלב א'
של בית-הספר החדש, והדבר יסייע במידה רבה בהפחתת הצפיפות ובתנאים הקשים
שבהם שוכן בית-הספר כיום.

מעמדם של מדריכי נוער מוסמכים

חבר הכנסת ש' בן-צור שאל את שר החינוך, התרבות והספורט ביום כ"ז בכסליו
התשנ"ט (16 בדצמבר 1998):

נודע לי, כי בשנים האחרונות חל פיחות במעמדם של מדריכי נוער מוסמכים
ואפשרויות קידומם הפכו יותר קשות.

רצוני לשאול:

מה יעשה משרדך על מנת לאפשר לעוסקים במלאכה חשובה זו להתקדם ולהשתלב
בעבודתם?

תשובת סגן שר החינוך, התרבות והספורט א' זנדברג:

(לא נקראה, נמסרה לפרוטוקול)

ההיפך הוא הנכון, מדריכים מוסמכים יכולים להצטרף להמשך לימודים במכללות
ובאקדמיה לתואר ראשון.

העסקת מורים גמלאים כממלאי-מקום בבתי-ספר

חבר הכנסת א' אושעיה שאל את שר החינוך, התרבות והספורט ביום א' בטבת התשנ"ט
(20 בדצמבר 1998):

לטענת ב"ז – שמו המלא מופיע במקור – מורה בגמלאות, משרד החינוך אוסר על
מורים גמלאים לשמש כממלאי-מקום למורים בבתי-ספר.

רצוני לשאול:

1. האם משרדך מודע לאיסור זה?

2. האם נשקל לבטל את האיסור, ואם לא – מדוע?

סגן שר החינוך, התרבות והספורט א' זנדברג:

2-1. קיימת הנחיה שלא להעסיק מורים גמלאים בעבודה קבועה. אין הנחיה שלא
לאשר ממלאי-מקום על בסיס של שעות.

היו"ר ר' אדרי:

אני מודה לשואלים. אני מודה לאדוני סגן שר החינוך, התרבות והספורט על
התשובות הענייניות והממצות. תודה רבה, אדוני.

סגן שר החינוך, התרבות והספורט א' זנדברג:

אני מודה.

הצעה לסדר-היום

קוברים את הארכיאולוגיה

היו"ר ר' אדרי:

אנחנו עוברים לנושא הבא: קוברים את הארכיאולוגיה – הצעה לסדר-היום מס'
5741, של חבר הכנסת ראובן ריבלין. אדוני, בבקשה. ישיב לך סגן שר החינוך,
התרבות והספורט. בבקשה, אדוני.

ראובן ריבלין (הליכוד-גשר-צומת):

אדוני היושב-ראש, חברי חברי הכנסת – – –

שבח וייס (העבודה):

מה הנושא?

היו"ר ר' אדרי:

קוברים את הארכיאולוגיה.

ראובן ריבלין (הליכוד-גשר-צומת):

אגף העתיקות ורשות העתיקות. היום, אדוני היושב-ראש, קמה סערה בכוס מים.

שבח וייס (העבודה):

אם לא יהיה לך רוב, סימן שהעלית חרס.

אברהם שוחט (העבודה):

אדוני סגן השר – – –

קריאה:

תהיה הצבעה?

היו"ר ר' אדרי:

אנחנו נצביע בעד חבר הכנסת ראובן ריבלין.

אברהם שוחט (העבודה):

– – –

סגן שר החינוך, התרבות והספורט א' זנדברג:

– – –

ראובן ריבלין (הליכוד-גשר-צומת):

אדוני היושב-ראש, הבוקר היתה כאן סערה, שלהערכתי היא סערה בכוס מים, מהטעם
הפשוט שנושא העתיקות שוב עלה כאילו היה איזה סמל ודגל במלחמת תרבות. העניין
והחוק שעלו כאן היו כורח בל יגונה, שנבע מהמצב שבו בית-המשפט הגבוה לצדק בא
וקבע, שאגרות שגובה הרשות אינן חוקיות, ואם הכנסת רוצה לאשרן, יש צורך
לעשות זאת בצורה חוקית ומסודרת.

אדוני היושב-ראש, עתיקות הארץ, הטיפול והחשיפה של מורשת העבר שלה, זה נכס
לאומי שיש לגביו קונסנסוס רחב. לעתיקות חשיבות היסטורית, מדעית, חינוכית
וכלכלית-תיירותית, גם היא ראשונה במעלה, והן בבחינת אוצר טבע, אולי ייחודי,
שלא יסולא בפז, שיש לנו כאן בארצנו הקטנה.

הקיצוצים המעמיקים בתקציבה המדולדל של רשות העתיקות גורמים לשיתוק כל
פעולות החפירה, התיעוד, השימור והמחקר. שודדי קברים חוגגים כאן בארץ, כפי
שדווח בתקשורת בימים האחרונים, ורשות העתיקות חסרת אונים לנוכח האמצעים
הדלים העומדים לרשותה.

תקציב רשות העתיקות, הבא מאוצר המדינה ומשרד החינוך לצורך מילוי תפקידה
הקבוע בחוק, נמצא, אדוני סגן השר, בתהליך הצטמקות בשנים האחרונות, כפי
שידוע לך, ובשנת 1999, למגינת לבנו ולתדהמתנו, אמור להתקצץ שוב התקציב,
ומשמעותית.

במשך שנים מספר נערכו באתרי עתיקות מרכזיים מפעל של חפירות ארכיאולוגיות
ופעולות של שימור, שחזור ופיתוח לצורכי ביקור הקהל והתיירים, שנעשו כולם
במימון הממשלה, וגם הועסקו בהם מאות רבות של עובדים, שרבים מהם היו
מובטלים. כך נחפרו בית-שאן, ציפורי, עכו, קיסריה, בית-גוברין, חצבה ועשרות
אתרים נוספים. לפרויקט זה, שעסק בחשיפת מורשת העבר של הארץ, יש חשיבות
לאומית מדרגה ראשונה.

כל פעולה מסוג זה נעצרה בשנים האחרונות, לצערנו הרב, מחוסר משאבים. אתרי
העתיקות, שנחפרו, שומרו, שוחזרו ופותחו לצורכי המבקרים – והושקעו בכך
משאבים רבים – סובלים מהעדר טיפול שימורי ותחזוקתי שוטף, ולראיה: אתר מצדה,
שלאחרונה תוקן ושופץ מעט לרגל ביקורו של הנשיא קלינטון, והאתרים ציפורי
ובית-שאן. אתר בית-שאן כמעט הלך לאיבוד.

תקציב רשות העתיקות לצורך מילוי תפקידה הסטטוטורי בא מאוצר המדינה ומתוקצב
דרך משרד החינוך. שר האוצר יודע, שכאשר תקציב של רשות מתוקצב דרך משרד, הרי
שסדרי העדיפויות נקבעים מדי פעם בפעם על-ידי השר הממונה. ואנחנו חושבים,
שרשות העתיקות, צריך תקציבה להיות תקציב שיהיה קבוע, ידוע מראש, שאפשר יהיה
לתכנן בו לשנים, ולא ישתנה בהתאם למחשבות, הדעות והשיגיונות לפעמים של שר
חינוך כזה או אחר.

מתוך פעולות אלה של רשות העתיקות ניתן לציין את ההגנה והשמירה על אתרי
העתיקות, טיפול בנושא שמירת העתיקות בהקשר של פיתוח פעולות, דבר המחייב מתן
התייחסות לגבי עשרות אלפי תוכניות בשנה, לחימה בשוד עתיקות, טיפול ברישוי
החפירות הארכיאולוגיות ופיקוח עליהן, פיקוח על פרסום תוצאות החפירות
כמתחייב בחוק, טיפול באוצרות המדינה, תערוכות, סוחרי עתיקות, ייצוא עתיקות,
שימור ושחזור עתיקות, ארכיון, ספרייה, ארכיאולוגיה תת-ימית, פרסומים מדעיים
ועוד.

בשנת 1998 עמד התקציב של הרשות בפועל על כ-42 מיליון שקל, סכום שאינו מאפשר
לה ולא אפשר לה לעמוד בתפקידיה בשנת 1998. בשנת 1999 מוקצה לרשות סכום של
32 מיליון שקל בלבד.

ראוי שמצב עגום זה ישתנה לאלתר, וראוי שכנסת ישראל תדון ותטפל בדחיפות
בנושא החשוב הזה, ואני מבקש כמובן להעלות את העניין על סדר-יומה של הכנסת,
על מנת שהבית, רובו, אם לא כולו, יעמוד כולו מאחורי אותה רשות, שהיא כל כך
חשובה, לבוא ולחקור את ההיסטוריה של העם, שכן לעם בלי היסטוריה לא יהיה
עתיד.

היו"ר ר' אדרי:

אני מודה לך, אדוני חבר הכנסת ראובן ריבלין, על דבריך. אני מזמין את סגן שר
החינוך, התרבות והספורט להשיב על הצעה לסדר-היום בנושא: קוברים את
הארכיאולוגיה. אדוני, בבקשה.

סגן שר החינוך, התרבות והספורט א' זנדברג:

אדוני היושב-ראש, רבותי חברי הכנסת, עתיקות הארץ ומורשת העבר שלה הן נכס
לאומי מהמעלה העליונה, בעלות חשיבות היסטורית, מדעית, חינוכית וכלכלית, ועל
כך, אני חושב, קיים קונסנסוס רחב.

אכן, בשנים האחרונות חל קיצוץ מתמשך בתקציבים המופנים לנושא העתיקות
והארכיאולוגיה. התקציב המוקצה על-ידי המדינה לרשות העתיקות לצורך מילוי
תפקידה הסטטוטורי להגן ולטפל בעתיקות נמצא בתהליך קיצוץ זו השנה השלישית,
והיא מתקשה למלא את תפקידה הקבוע בחוק.

החפירות הארכיאולוגיות רחבות ההיקף שעסקו בחשיפה של אתרים מרכזיים והועסקו
בהן פועלים ומובטלים רבים, כמו חפירות בית-שאן, קיסריה, בית-גוברין, חצבה
ועוד, ואשר מומנו על-ידי הממשלה, הופסקו אף הן.

לאחרונה, בעקבות פסיקת בג"ץ, עלתה על הפרק שאלת מימון חפירות הצלה שיש צורך
לבצען כתוצאה מצורכי הפיתוח של הארץ. עניין זה מטופל עתה בכנסת על-ידי
תיקון בחקיקה.

ראוי שנושא זה יבוא לדיון בוועדת החינוך, שתעסוק בדרכים לשיפור המצב, וכך
אני מציע לחבר הכנסת ריבלין לנהוג. נראה לי ששם גם המקום הנכון – – –

ראובן ריבלין (הליכוד-גשר-צומת):

אני חושב שרצוי לדון בנושא במליאת הכנסת. כולם יודעים את הבעיה ומדברים
עליה. העדיפות היא שכל חברי הבית יביעו את דעתם – – –

סגן שר החינוך, התרבות והספורט א' זנדברג:

אין לי בעיה.

היו"ר ר' אדרי:

אני מודה לך, אדוני סגן שר החינוך, התרבות והספורט, על תשובתך.

אברהם יוסף לייזרזון (יהדות התורה):

אדוני היושב-ראש, יש לי הצעה אחרת.

היו"ר ר' אדרי:

לחבר הכנסת לייזרזון יש הצעה אחרת והוא מבקש להסיר. אדוני, בבקשה.

אברהם יוסף לייזרזון (יהדות התורה):

כבוד היושב-ראש, אני רוצה לחזור על מה שאמרנו כאן בבוקר. אני ציפיתי מידידי
הטוב רובי ריבלין שיתייחס גם למה שכואב ומציק ומעיק למאות אלפי אזרחים כאן
במדינה בכל הקשור לרשות העתיקות. ציפיתי, משום שהוא אדם הגון והוא אומר
בגילוי לב את מה שיש לו לומר. נראה שהוא שכח באותו רגע. אז אני אדבר בשמו.

רשות העתיקות, בלהיטותה, רומסת זה שנים את כבודם של מתי ישראל, מחללת את
זכרם של קדמונים. אנחנו במאבק ובמלחמה עם הרשות הזאת במשך שנים, בדיונים
אין-ספור, בתחנונים, בהפגנות, בבקשות, במחאות, בניסיונות שכנוע, והאוזן
אטומה, הכול קשוח, אין עם מי לדבר.

כשמחללים קברים בתפוצות, אצל הגויים, כולנו מזדעקים, כל המדינה מזדעקת.
וכאן, בארץ הקודש, בארץ-ישראל, מחללים מדי יום ביומו, מבצעים חפירות ללא
התחשבות ברגשותיהם של המתים והחיים גם יחד.

אנחנו דרשנו שלא יבצעו שום פעולת חפירה באתרים ארכיאולוגיים – – –

ראובן ריבלין (הליכוד-גשר-צומת):

– – –

אברהם יוסף לייזרזון (יהדות התורה):

אני אתן להם תקציב? למה לתת להם? צריך להוריד להם את התקציבים, צריך להפסיק
להם את התקציבים. לתת להם עוד תקציבים, להוסיף תקציבים?

אברהם שוחט (העבודה):

אתה חורג מהקבוע בתקנון. שב במקומך. כבר דיברת שלוש דקות.

אברהם יוסף לייזרזון (יהדות התורה):

בייגה שוחט, אתה בינתיים לא היושב-ראש, ובמשך שעות – – –

אברהם שוחט (העבודה):

לו הייתי היושב-ראש, כבר לא היית מדבר.

אברהם יוסף לייזרזון (יהדות התורה):

התגעגענו לראות אותך, שעות לא היית פה, כעת הזדעקת, פתאום נקלעת לפה.

אנחנו דורשים להגביל – בלי רשות אישור רשמי של הרבנות הראשית לישראל לא
לבצע שום חפירה.

היו"ר ר' אדרי:

אני מודה לך, אדוני חבר הכנסת לייזרזון.

אנחנו עוברים להצבעה. מי בעד ומי נגד דיון במליאה בהצעה לסדר-היום בנושא:
קוברים את הארכיאולוגיה, של חבר הכנסת ראובן ריבלין – ההצבעה החלה.

הצבעה מס' 20

בעד ההצעה לכלול את הנושא בסדר-היום – 6

בעד ההצעה שלא לכלול את הנושא בסדר-היום – אין

נמנעים – אין

ההצעה לכלול את הנושא בסדר-היום של הכנסת נתקבלה.

היו"ר ר' אדרי:

בעד – 6, נגד – אין, נמנעים – אין. ההצעה לסדר-היום של חבר הכנסת ראובן
ריבלין תידון במליאה.

הצעה לסדר-היום 

השבתת שישה בתי-ספר של החינוך העצמאי בירושלים

היו"ר ר' אדרי:

אנחנו עוברים לנושא הבא: הצעה לסדר-היום מס' 5771: השבתת שישה בתי-ספר של
החינוך העצמאי בירושלים – של חבר הכנסת לייזרזון.

האשם מחאמיד (חד"ש-בל"ד):

זה לא בסדר-היום.

היו"ר ר' אדרי:

כך אומרים לי, זה לפי הסדר.

האשם מחאמיד (חד"ש-בל"ד):

זו תוספת?

אברהם שוחט (העבודה):

למה הקדימו את הנושא? סגן שר החינוך כבר עזב.

אברהם יוסף לייזרזון (יהדות התורה):

היתה טעות של המזכירות. זה בנושא חינוך.

היו"ר ר' אדרי:

בבקשה, חבר הכנסת אברהם יוסף לייזרזון.

אברהם יוסף לייזרזון (יהדות התורה):

בראשית דברי, כבוד היושב-ראש, חברי הכנסת, אני מוצא חובה לשגר מעל במה זו
ברכת חיזוק ועידוד לאחינו ואחיותינו בצפון הארץ בימים קשים אלה ולשגר ברכת
רפואה שלמה לפצועים – השם ישלח להם רפואה ויחלימם במהרה.

אחמד סעד (חד"ש-בל"ד):

מה עם האשה וששת הילדים שנהרגו?

אברהם יוסף לייזרזון (יהדות התורה):

אדוני היושב-ראש, לקראת פתיחת שנת הלימודים הנוכחית הוציא משרד החינוך,
כידוע, צווי סגירה לבתי-הספר בכל מערכות החינוך במדינה, שבהם חייבים לתקן
בדחיפות ליקויים בטיחותיים המהווים סכנה לתלמידים ולצוות ההוראה, ביניהם
היו גם 13 בתי-ספר "בית-יעקב" של מערכת החינוך העצמאי במקומות שונים ברחבי
המדינה, ובהם שישה בתי-ספר באזור ירושלים.

מאז הוצאו צווי הסגירה חלפו כחמישה חודשים, ובמהלכם בוצעו עבודות בטיחות
בבתי-הספר הממלכתיים והממלכתיים-דתיים כנדרש וכמתחייב, אך משום מה, למרבה
התמיהה והפליאה, דווקא בבתי-הספר במערכת החינוך העצמאי בירושלים, בצפת,
בגני-תקווה, בתפרח, בבני-ברק, באור-יהודה, בערד וביד-רמב"ם, עד עצם היום
הזה לא מצאו הרשויות המוסמכות העירוניות למלא את חובתם האלמנטרית כלפי אלפי
תלמידים ותלמידות בנושא כה רציני ויסודי הגובל בפיקוח נפש ממש. אין לי
הגדרה אחרת, רק: שערורייה ציבורית.

אפליה חמורה ומוחשית זו מעוררת תסיסה רבה והתמרמרות עזה בקרב ציבור מנהלי
ומנהלות בתי-הספר, מורים ומורות, ועדי ההורים המתקשים לרדת לסוף דעתם של
הגורמים המוסמכים נוכח אוזלת-היד וההתעלמות המבישה בתחום חיוני זה.

הנהלת החינוך העצמאי הודיעה שהיא מסירה מעליה כל אחריות בנוגע לשלומם
ולביטחונם של אלפי התלמידים והתלמידות, זאת לאחר שכל ההבטחות וההתחייבויות
החגיגיות שניתנו מאז אוגוסט לתיקון הליקויים בבתי-הספר לא מומשו, כפי
שאמרתי, עד עצם היום הזה.

אני מלווה אישית את הפרשה המוזרה הזאת. שוחחתי בעניין עם שר החינוך הרב
יצחק לוי, עם מנכ"ל משרדו מר בן-ציון דל, עם ראשי רשויות עירוניות, בתוכם
ראש עיריית ירושלים מר אהוד אולמרט, ואני חייב להודות בגלוי, כי אני לא
מוצא את ידי ואת רגלי בסבך הבעיות.

משרד החינוך מטיל את האחריות על העיריות, ואלה מחזירות את הכדור למגרש של
משרד החינוך בנימוק של חוסר תקציבים ומשאבים לביצוע העבודות והתיקונים
החיוניים, הנחוצים וההכרחיים לבתי-הספר, ובינתיים הולכת וגוברת הסערה
הציבורית.

שלשום, למשל, החליטו ועדי ההורים של שישה בתי-ספר "בית-יעקב" של החינוך
העצמאי בירושלים להשבית בימים הקרובים את הלימודים בבתי-הספר הללו, כל עוד
לא יתוקנו הליקויים; צעד חריג ולא מקובל במערכת החינוך החרדית, הנמנעת מאז
ומתמיד באופן עקרוני מלהשתמש בנשק השביתה, וזאת משום שמדובר הפעם בחרדה
לביטחון ילדינו ובסכנה של ממש לשלומם.

רק אתמול, לאחר חצי שנה רצופה של פעילות בלתי נלאית, נמסר, כי משרד החינוך
שחרר את התקציב הדרוש לביצוע העבודות בשישה בתי-הספר של החינוך העצמאי
בירושלים, בעוד בשאר ערי הארץ עדיין מתמקחים ומתווכחים על השגת התקציבים
לביצוע העבודות.

בתקופה שבה מציפים את רחובותינו וחוצותינו בשלטי חוצות על "הסחטנות
החרדית", כביכול – הנה דוגמה מוחשית ל"סחטנות חרדית", כביכול: הורים חרדים,
תרתי משמע, חרדים וחרדים לשלום ילדיהם, נאלצים להשבית לימודים באמצע שנת
הלימודים, והמצפון של הגופים האחראים אינו מתעורר מהמצב הבלתי-נסבל.

הייתי מציע ליושב-ראש מפלגת העבודה, מר אהוד ברק, ולמר בייגה שוחט – אם זה
לא נכון שיתקן אותי, ואני מוכן למחוק את הדברים מהפרוטוקול – האחראים
לקמפיין ההסתה בשלטי חוצות של מפלגת העבודה בימים האחרונים, שיבואו אתי
ויבקרו באותם בתי-ספר, לראות לא רק את הליקויים הבטיחותיים שעליהם אני
מתריע מבמה זו, אלא גם את המחסור המשווע במבנים, את מצוקת הדיור החמורה של
בתי-הספר שלנו, את הלימודים במרתפים, במקלטים, במסדרונות ללא אור וללא
אוויר, את מצב התחזוקה הירוד, את סבל התלמידים והתלמידות בימות קור ובימות
החום, את הקיפוח המתמשך של אלה שקרויים במערכת ההסתה האנטי-חרדית במדינה
"סחטנים חרדים"; שיבואו לבתי-הספר של המערכת החרדית ויתרשמו במו-עיניהם איך
ילדינו לומדים ובאילו תנאים הם לומדים. אולי מר אהוד ברק יבוא אתנו – אני
לא יודע מה הוא יועיל לנו, ואני אומר זאת גם לבייגה שוחט, אבל ייתכן שהם
יחליטו לאחר הביקור להוריד כמה מהשלטים במרכז הארץ. הם יחסכו קצת כספים
ויורידו כמה משלטי ההסתה בחוצות הארץ.

אברהם פורז (מרצ – רצ, מפ"ם, שינוי):

בפריפריה אתה מסכים שיהיו? אתה מדבר רק על מרכז הארץ. למה שלא תשימו שלטים
אחרים?

אברהם יוסף לייזרזון (יהדות התורה):

לי יש נוסח של שלטים אחרים, יבוא גם היום הזה.

אני קורא לשר החינוך ושר הפנים גם יחד להיכנס לאלתר וללא כל דיחוי בעובי
הקורה של הבעיות הקשות ולהביא לידי פתרון מהיר ומיידי של הנושא הכאוב מאוד
שהעליתי כאן; למנוע את השבתת ששת בתי-הספר בירושלים ממחר בבוקר ולהבטיח בכל
מחיר ובכל דרך את שלומן וביטחונן של אלפי התלמידות הלומדות בהם.

היו"ר ר' אדרי:

אני מודה לך, אדוני חבר הכנסת לייזרזון. היום לא תהיה תשובה של השר. התשובה
וההצבעה תהיינה בשבוע הבא.

רפאל פנחסי (ש"ס):

אני מבקש לשאול שאלה. איזו פרוטקציה יש לחבר הכנסת לייזרזון, שההצעה
לסדר-היום שלו לא היתה בסדר-היום, ובכל זאת שיבצו אותה לפני הצעות הדחופות
שלנו, מה גם שיש לו הצעה רגילה לסדר-היום – – –

היו"ר ר' אדרי:

אדוני צודק, אבל נראה שיש לו השפעה על הנשיאות ועל יושב-ראש הכנסת.

רפאל פנחסי (ש"ס):

זה לא על הנשיאות, זו הצעה רגילה לסדר – – –

הצעות לסדר-היום

התפטרות שר האוצר פרופסור יעקב נאמן

היו"ר ר' אדרי:

אנחנו עוברים לנושא הבא: הצעות לסדר-היום מס' 5716, 5717, 5739, 5754
ו-5772, בנושא: התפטרות שר האוצר פרופסור יעקב נאמן. יש לנו תשע הצעות.
ראשון הדוברים – חבר הכנסת אברהם פורז. אדוני, שלוש דקות, בבקשה.

אברהם פורז (מרצ – רצ, מפ"ם, שינוי):

אדוני היושב-ראש, רבותי חברי הכנסת, לדון היום בהתפטרות שר האוצר נראה כמו
התעסקות בסעיף הקודם של חוק הארכיאולוגיה. בכל זאת צריך לומר מלים מספר.

סגן שר במשרד ראש הממשלה מ' איתן:

לא חייבים.

אברהם פורז (מרצ – רצ, מפ"ם, שינוי):

לא חייבים לומר כלום, אבל אני רוצה לומר. לא אמרתי שאני מוכרח לומר, אני לא
מוכרח כלום.

הדבר הראשון שאני רוצה לומר הוא, שיעקב נאמן היה המרצה שלי באוניברסיטה.
הוא היה מרצה טוב מאוד, הוא איש מאוד מאוד אינטליגנטי ומבריק; והוא גם היה
עורך-דין מצוין. אבל כדי להצליח כשר אוצר לא מספיקים הכישורים של עורך-דין
טוב. אני רוצה לומר, רבותי חברי הכנסת, שאני לא מקבל את ההתקפות של יעקב
נאמן על הכנסת, על חבריה ועל חבריו בקואליציה, שהם כאילו איזו חבורה
מופקרת, והוא האיש שבא להצילם.

היו לו כוונות טובות, אבל, עם כל הכבוד, על מנת להעביר תקציב ולהעביר
החלטות בכנסת אתה צריך את המיומנות, את התבונה ואת הכשרון להביא לכך
שהקואליציה תתמוך בך. אתה לא יכול לעשות משהו ולומר: אני בסדר, וכל האחרים
לא בסדר. זה משול לאותו רקדן שאומרים לו לרקוד והוא אומר שהרצפה עקומה. אבל
זאת הרצפה, הכנסת היא כפי שהיא בנויה, היא גוף דמוקרטי, וצריך להשיג רוב.
כל מי שהיה שר אוצר וכל מי שהיה יושב-ראש ועדת הכספים יודע, שכדי להשיג
רוב, גם כשאתה בשלטון, צריך להזיע; צריך לעבוד קשה, ולא מספיק שאתה בא
ואומר שזה הדבר הנכון וזה יתבצע. לכן אני חושב, שבעניין הזה התקפתו של יעקב
נאמן היתה לא מוצלחת.

אני אומר עוד הפעם, שהכישורים להצליח כשר אוצר והכישורים להצליח בכנסת אינם
בדיוק אותם כישורים הנדרשים מעורך-דין טוב. אני אומר זאת כמי שהיה
עורך-דין.

היו"ר ר' אדרי:

אני מבין שרשיונך עדיין לא נשלל, אתה עדיין עורך-דין.

אברהם פורז (מרצ – רצ, מפ"ם, שינוי):

לא, אני התליתי אותו, כי אני ממילא לא יכול לעסוק בעריכת-דין, ואם לא הייתי
עושה זאת הייתי משלם אגרה שנתית מיותרת, וחבל על הכסף. אבל אני יכול לקבל
אותו בחזרה ברגע שיגרשו אותי מפה. העברנו חוק האוסר עיסוק נוסף.

הדבר השני שאני רוצה לומר הוא, שליעקב נאמן היתה תוכנית חשובה להפחית את
נטל המס. מהעניין הזה לא יצא דבר, לצערי הרב. אנחנו במדינה מטורפת, שבה
ברמות הכנסה בינוניות, משהו שהוא פחות מפי-ארבעה השכר הממוצע במשק, כלומר
ברמת הכנסה של פחות מ-25,000 שקלים לחודש, יש לנו למעשה שיעור מסים ישירים
של 60%, בגלל הביטוח הלאומי ומס הבריאות. לעומת זאת, בהכנסה של יותר
מ-25,000 שקלים לחודש, יורדים לשיעור מס שולי של 50%. זאת תוצאה שהדעת אינה
סובלת. אני מצטער על כך שלפחות את הדבר הזה לא עשו. יש עוד כמה דברים
אבסורדיים אצלנו, כמו מס רכוש שמוטל על מבנים ועל מגרשים ריקים וכיוצא
באלה.

אין לי הרבה זמן לדבר, אני רק יכול לומר, שאוי לה לממשלה שמכהנת רק שנתיים
וחצי ובתקופה זו שני שרי אוצר מתפטרים.

היו"ר ר' אדרי:

אני מודה לך, אדוני חבר הכנסת אברהם פורז.

אברהם פורז (מרצ – רצ, מפ"ם, שינוי):

אני מסתפק בדברי התשובה שיינתנו.

היו"ר ר' אדרי:

רשות הדיבור לחבר הכנסת אברהם שוחט, באותו נושא: התפטרות שר האוצר פרופסור
יעקב נאמן.

אברהם שוחט (העבודה):

אדוני היושב-ראש, רבותי חברי הכנסת, התפטרות יעקב נאמן איננה בעיית יעקב
נאמן, אלא בעיית ראש הממשלה. כבר הזכיר קודמי – שני שרי אוצר במשך שנתיים
וחצי, אבל מן הראוי להזכיר, שזה לא רק שני שרי אוצר – גם שר מדע, זה שר חוץ
– –

רפאל פנחסי (ש"ס):

איזה שר מדע התפטר?

אברהם שוחט (העבודה):

בני בגין התפטר. כדי להבין למה הם התפטרו צריך היה רק להאזין לדבריו של חבר
הכנסת דן מרידור, שאמר את הדברים האלה: אין אמת, הכול קומבינות, הכול עקום,
הכול לא ביושר, הכול בנורמות שאינן קיימות כמעט בשום מדינה מתוקנת בעולם.
הכול מכוון לאדם אחד, זה שעומד היום ונבחר כחוק כראש ממשלת ישראל.

תראו מה היה צריך שר האוצר לעבור. לי אישית הוא אמר, שעניין הרפורמה מוסכם
על ראש הממשלה, וראש הממשלה אפילו לא הביא את זה לדיון בישיבת ממשלה. ראש
הממשלה הבטיח למרכיבי קואליציה שונים מאות מיליוני שקלים כדי לקיים את
הכיסא של חבר הכנסת פנחסי. כולנו גם מבינים, שעם כל הקומבינות ועם כל
ההצעות, הכיסא הזה לא קיים.

רפאל פנחסי (ש"ס):

על הכיסא שלי אתה מדבר?

אברהם שוחט (העבודה):

לא, שלך יציב ואיתן. ראש הממשלה אפילו לא עמד במלה של ההסכמה ביניהם על
רצונו להתפטר, ובהדלפה ממשרד ראש הממשלה הוא שמע שההתפטרות שלו התקבלה.
ו"שאבעסקייט", הוא גם החליק ושבר את הכתף וגם קיבל הודעה כזאת ממשרד ראש
הממשלה. לבי לבי, שכן יעקב נאמן באמת היה איש נאמן. הוא היה כל כך נאמן,
שבמסיבת העיתונאים, אדוני היושב-ראש, שאלו אותו: למה התפטרת? – הכול היה
בסדר. האי-גיבוי, כל הדברים שנאמרו, כולם היו בסדר, רק הקואליציה היתה לא
בסדר. דרך אגב, מיקי איתן, היא באמת היתה לא בסדר.

אני רוצה לסיים ולומר, זכיתי להיות ארבע שנים רצופות שר אוצר בממשלה של ראש
ממשלה אחר; ראש ממשלה שנתן גיבוי, ראש ממשלה שאצלו מלה היתה מלה, ראש ממשלה
שהסתכלת בעיניו וידעת איפה אתה נמצא, ראש ממשלה שעמד מאחוריך בימים קשים
לפעמים.

צבי הנדל (מפד"ל):

בעיקר שבס, העוזר שלו.

אברהם שוחט (העבודה):

עזוב את שבס. למה אתה מחבר את שבס לצורת ההתנהגות של יצחק רבין, זיכרונו
לברכה? מה זה שייך? אתה ראית גם שהוא נעלם באמצע. לא יצחק רבין. יצחק רבין,
לצערנו, נעלם בנסיבות מאוד קשות, אבל גם שבס נעלם. אבל עזוב, צבי, אנחנו
מדברים אמת. איזה ראש ממשלה יש?

צבי הנדל (מפד"ל):

מצוין.

אברהם שוחט (העבודה):

מצוין. לך תקרא את הטקסט של דן מרידור, לך תקרא מה אומרים עליו עכשיו עוזי
לנדאו, שרת התקשורת, אהוד אולמרט. אין אחד שמדבר עליו, חוץ ממך, דברים
טובים.

ההתפטרות של נאמן היא לא בעיית נאמן, היא בעיית הממשלה הזאת ובעיית ראש
הממשלה. לכן אני מאוד מקווה, שמה שמרגישים כל חברי הליכוד היום, לרבות חלק
גדול מהאנשים שיושבים כאן, יהיה נחלת העם כולו. תודה רבה.

היו"ר ר' אדרי:

אני מודה לך, אדוני, חבר הכנסת אברהם שוחט, על דבריך. אני מזמין את חבר
הכנסת רפאל פנחסי – באותו נושא.

רפאל פנחסי (ש"ס):

אדוני היושב-ראש, כנסת נכבדה, אדוני השר המתאם, אתה היחיד שמציל את הכנסת
הנכבדה, כי אין כאן אף אחד מלבדך.

ביקשתי להעלות הצעה לסדר-היום בנושא התפטרות השר נאמן, זה היה לפני שהכנסת
הצביעה ביום שני על פיזורה. לכן אני חושב, שהשר נאמן ראה את מה שעתיד
לקרות, הוא ידע שבלאו הכי הכנסת מתפזרת, ובמקום להתבזות באי-העברת חוק
ההסדרים, שמדי פעם עולה על סדר-היום ויורד, התקציב תקוע והוא לא מצליח
להעביר אותו, ויש דרישות אלו ואחרות, אז הוא הקדים את המאוחר, למה לו לחכות
ולהתבזות? הוא התפטר.

אני חושב שהוא היה שר אוצר טוב. אני מאוד מצטער שהוא היה צריך להתפטר
פעמיים בממשלה הזאת. פעם ראשונה הוא התפטר כשהיה שר המשפטים, ואני חושב שזה
היה התפקיד שהכי הלם אותו. כשהוא יצא זכאי במשפטו, אני ציפיתי, כפי שראש
הממשלה הבטיח שהוא יחזיר אותו לתפקידו כשר המשפטים, שהוא יעשה כן, אבל הוא
לא קיים את הבטחתו. הוא אומנם החזיר אותו לממשלה כשר האוצר, וראינו מה קרה
בסוף, שהוא היה צריך לעזוב את תפקידו. אבל אם הוא היה הולך למשרד המשפטים,
אין לי ספק שהוא היה עושה שם חיל, כי זה מקצועו. הוא אחד מעורכי-הדין
המבריקים ביותר, ואם הוא היה במשרד המשפטים הוא היה יכול באמת לגרום לכך
שיהיו יותר חוקים עם צביון דתי, המשפט היה עברי וכו' וכו'. אבל כנראה אלה
שישבו במשרד המשפטים, או אלה שממלאים שם תפקידים בכירים דאגו שהוא לא יחזור
לשם. לכן הוא נאלץ להסתפק בתפקיד שר האוצר.

גם בקטע הזה היו לו כוונות מאוד טובות, כמו הרפורמה במס שהוא הבטיח. חשבתי,
לפחות יש שר אוצר שלא תלוי במפלגות, הוא יכול לעשות מה שבא לו והוא יוכל
באמת לעשות פה דברים טובים. אבל, לצערי, הוא לא הצליח לקיים את זה והוא
נאלץ לעזוב.

אני מאחל לו הצלחה בהמשך דרכו ומצטער על שהוא היה צריך לסיים כפי שסיים.
תודה.

היו"ר ו' צאדק חאג'-יחיא:

תודה רבה לחבר הכנסת פנחסי. גם אני מצרף את קולי לברכות ומאחל לו הצלחות
באשר יפנה.

חברי הכנסת שמריהו בן-צור, שאול עמור, תאופיק חטיב – אינם באולם. חבר הכנסת
בנימין אלון – בבקשה, אדוני.

בנימין אלון (מולדת):

אדוני היושב-ראש, כנסת נכבדה, מדינת ישראל הפסידה שר אוצר מיוחד, שבאמת
כולנו יודעים שלא היה לו בסיס מפלגתי כאן, והוא הגיע לתפקיד מתוך ראייה
עניינית, ולצערי הוא סיים את התפקיד מתוך אותה חולשה של חוסר בסיס מפלגתי.
אני מצר על כך.

אני חושב שבאמת היתה כאן שאיפה טובה ושריד בודד למחשבה הראשונית של ראש
הממשלה לממשלה של מצוינות – כך הוא קרא לה. לצערי, כשרואים היום את הליכוד,
איך שחרב ויד איש באחיו, קשה לראות את הממשלה של המצוינות. אבל המחשבה
הראשונית אמרה, שיהיו שרים מקצועיים בנושאים מאוד משמעותיים, שלא יהיו
תלויים בלחצים פוליטיים אלו ואחרים – זו מחשבה נכונה, בתנאי שיש גיבוש
מחשבתי של השיטה כולה.

אני חושב שבנימין נתניהו נפל קורבן לאותה פזיזות, אם אפשר לומר, של שינוי
שיטת הבחירות, בלי הבנה בשלה של כל המשמעות שבדבר, בלי הבנה של הקשר בין
הלחצים הפוליטיים-המפלגתיים של הכנסת לבין היכולת של ראש הממשלה והממשלה
לתפקד בצורה עניינית, והביטוי המעשי של זה הוא שר האוצר שהתפטר.

אני חושב שאין לנו ברירה, מעבר לתרחישים הפוליטיים, שאף אחד כרגע לא יודע
מה הם ומה ילד יום, אבל אין לנו ברירה אלא להבין, שהשעטנז הזה של ראש ממשלה
שכביכול מנהיג מדיניות עצמאית של מצוינות, של ענייניות, של ממשלה שמנווטת
לבד, ושל כנסת שעובדת בשיטה שהיא עובדת בה, זה שעטנז מסוכן ביותר. השעטנז
הזה בבחירות הבאות, אם הן תהיינה כמו שעכשיו זה נראה, יהיה גרוע פי כמה.
יהיו כאן 20 או 30 סיעות, והלחצים יהיו הרבה יותר גרועים ויכולת התמרון
תהיה קשה הרבה יותר.

לכן, אני מסיים את דברי במישור האישי. צר לי מאוד על שפרופסור נאמן נאלץ
היה לעזוב את שולחן הממשלה. צר לי שבעקבות זה ובעקבות כל מה שקרה אחר כך
התגלו בעצם קלונה של הממשלה וחוסר התפקוד, האחידות, התיאום והמקצועיות שלה.

אני מקווה שראש הממשלה עצמו יסיק את המסקנות, אולי כבר לבחירות הקרובות,
מבחינת השילוב הנכון בין מחשבות הבוסר שהיו לו לבין המציאות בשטח. אי-אפשר
להיות נעול על רעיונות כשהשטח הוא שונה לגמרי. תודה.

היו"ר ו' צאדק חאג'-יחיא:

תודה לך, אדוני חבר הכנסת בני אלון. חבר הכנסת יהודה הראל – איננו. חבר
הכנסת אברהם רביץ, אחרון הדוברים, בבקשה.

אברהם רביץ (יהדות התורה):

אדוני היושב-ראש, אני באמת רוצה לנצל את הבמה הזאת כדי לומר מלים מספר
ליעקב נאמן, אבל בעיקר לומר לעצמנו כמה דברים בעקבות ההתפטרות של יעקב
נאמן.

עבדתי עם יעקב נאמן בצמוד במשך התקופה שהוא היה שר האוצר. היו לנו פגישות
שבועיות מאוד ענייניות, מלומדות, וחברותו אתי היתה לי לעונג, אני מוכרח
לומר. אנחנו דיברנו גם אותה שפה, השתמשנו באותן מטבעות לשון, ומאוד נעמה לי
חברותו. אני חושב שהוא איש באמת מאוד מיוחד.

עכשיו אני מגיע ל"אבל", ואני אומר את זה לעצמנו אומנם בהקשר של יעקב נאמן.
יעקב נאמן התהדר מאוד בכך שהוא איננו שר אוצר פוליטי; הוא איננו שייך לשום
מפלגה, ולכן הוא יכול להיות מאוד ענייני.

רפאל פנחסי (ש"ס):

זה היה הכישלון שלו.

אברהם רביץ (יהדות התורה):

אני מוכרח לומר לך, חבר הכנסת הרב פנחסי, כולנו באמת הרגשנו גמדים ליד האיש
הענק הזה, שהוא איננו שר אוצר פוליטי, והרי להיות פוליטי זה כאילו מלת
גנאי. מה זה שר אוצר פוליטי? מה זה בכלל איש פוליטי? מה צריך להיות איש
פוליטי? איש פוליטי צריך להיות אדם שהוא אומנם יונק ממקורות החוכמה, יונק
את ההבנה שלו מתוך המקצוע, עד כמה שהוא מסוגל, אבל הוא חייב להעביר את
הידע, את ההבנה לתוך תחום החיים. כי מה הוא פוליטיקאי? פוליטיקאי מייצג את
העם כולו ולפעמים את החברה שהוא משתייך אליה באופן מיוחד, ולכן הוא הגיע
לכנסת.

יעקב נאמן לא הצליח, במשך התקופה שהוא היה שר אוצר – והוא איש מאוד כשרוני
– לתרגם אותן אמיתות אקדמיות, אותן תפיסות בכלכלה, לתחומי החיים ולפתח את
התחושה שנכון, הכלכלה האקדמית, התיאורטית אומרת שכך צריך לבנות כלכלה, אבל
יש חיים שקולחים ליד התיאוריה הכלכלית.

מדוע אני אומר זאת? אני לא אומר את הדברים בביקורת כמעט. אני חושב שאפילו
אפשר לשבח אותו על כך. הוא היה עקבי ועמד על האמיתות כפי שהוא הבין אותן,
או כפי שהבינו כלכלני משרד האוצר.

אדוני היושב-ראש, חברי חברי הכנסת, אנחנו הולכים לקראת תקציב שיעקב נאמן
הכין אותו, ואני אומר לעצמנו: ההתמודדות שלנו תהיה לתרגם את התקציב הזה,
לשפר אותו, לשפץ אותו, להתאים אותו בעיקר לחיים שנמצאים כאן אתנו היום.
לאמור: להיות קשובים לכל המגזרים שחייבים לקבל סיוע מהמדינה, כי בכלכלה
תיאורטית כמעט שאין צורך בסיוע, אבל על המגזרים החלשים, המיעוט הערבי,
אדוני היושב-ראש, הציבור החרדי, העניים – –

היו"ר ו' צאדק חאג'-יחיא:

אני גומל לך, גם הציבור החרדי.

אברהם רביץ (יהדות התורה):

– – וכל אלה שחייבים בחברה מוסרית להיות נעזרים על-ידי החברה בישראל.

לכן, אני אומר את זה לנו, אדוני היושב-ראש, ככה אנחנו צריכים לראות את
תקציב המדינה, בבחינת ראשו מגיע השמימה, אבל אנחנו עומדים כאן על הארץ
לחיות את חיינו הצודקים, המוסריים, לפתח את הסיוע ההדדי של החברה המורכבת
שאנחנו חיים בתוכה. תודה, אדוני היושב-ראש.

היו"ר ו' צאדק חאג'-יחיא:

תודה רבה. אדוני, אני יודע שהגדרת את השר נאמן כענק ושלוש דקות לא הספיקו
לך, אבל מה אפשר לעשות? הזמן דוחק.

אדוני סגן השר ישיב על כל ההצעות לסדר-היום בקשר להתפטרותו של שר האוצר,
פרופסור יעקב נאמן. בבקשה, אדוני סגן השר מיכאל איתן.

סגן שר במשרד ראש הממשלה מ' איתן:

אדוני היושב-ראש, כנסת נכבדה, אני מבקש להביא בפני הכנסת את דבריו של ראש
הממשלה שאני כרגע מדבר בשמו. אני אומר דבריו של ראש הממשלה בנימין נתניהו,
משום שבדברי התשובה שהתבקשתי לומר יש גם כמה התייחסויות אישיות, וחשוב
שהדברים יובאו כאשר הם מובאים אומנם מפי אבל בשמו של ראש הממשלה.

ראש הממשלה הביע צער על התפטרותו של שר האוצר הן בהיבט האישי והן בהיבט
הציבורי הכללי. יעקב נאמן היה והוא ידיד אישי, יקר וחשוב לראש הממשלה.

רפאל פנחסי (ש"ס):

לכן הוא גרם לו להתפטרות כשהוא היה בחוץ-לארץ. הוא הופתע בחוץ-לארץ שראש
הממשלה הוציא את הידיעה שהוא הגיש התפטרות. אנחנו לא רצינו להתייחס לקטע
הזה, לכן לא אמרתי את זה. אבל אם אתה אומר, בוא נהיה כנים.

סגן שר במשרד ראש הממשלה מ' איתן:

ראשית, לא אני אומר את זה, אומר את זה ראש הממשלה. אני מביא את דבריו. מה
אני אומר, תיכף תשמע גם כן.

דבר שני, אני מציע לכולנו לא לסנגר ולא לקטרג מעבר לדברים שיעקב נאמן עצמו
יכול היה גם לסנגר וגם לקטרג, והוא בחר את דרכו ואמר את דבריו בצורה הבהירה
והרהוטה ביותר. אני מבקש שלא להוסיף.

אני לא בקיא כל כך בדברי חכמים, אבל אין לי ספק שאלה מכם הבקיאים בוודאי
ימצאו את המובאה הנכונה, מה עושים ומה הדין כאשר אנחנו נמצאים בסיטואציה
שבה יש הסבורים שנפל דבר בין שניים, כשהאחד מרעיף על חברו דברי שבחים ומחסל
כל ויכוח ביניהם וכלפי כולי עלמא, ובא שלישי ומכניס בחזרה עוד ועוד דברים
כדי להראות שבעצם צריכה להיות מחלוקת. אז אני לא יודע אם זה נקרא להרבות
מחלוקות בישראל או יחסים שבין – – –

אברהם רביץ (יהדות התורה):

על זה נאמר: מתוך שבחו אתה בא לידי גנותו.

סגן שר במשרד ראש הממשלה מ' איתן:

יפה. אנחנו נמצאים כרגע בתוך התחום הפוליטי, ובין הנוגעים להערה של חבר
הכנסת פנחסי נמצאים שניים. כרגע אני מביא את דבריו של ראש הממשלה. אני חוזר
ואומר, ראש הממשלה הביע צער על התפטרותו של שר האוצר, ראש הממשלה רואה
ביעקב נאמן ידיד אישי, אבל כאדם ודמות חשובה לא רק – – –

רפאל פנחסי (ש"ס):

הוא גורם להתפטרות שלו, והוא מצטער.

ראובן ריבלין (הליכוד-גשר-צומת):

חבר הכנסת פנחסי, שיא החוצפה לדחוף אשה זקנה במדרגות ולשאול אותה: סבתא,
למה את רצה?

היו"ר ו' צאדק חאג'-יחיא:

חברי הכנסת, אני מבקש לאפשר לשר להמשיך בנאומו.

סגן שר במשרד ראש הממשלה מ' איתן:

אני יכול להמשיך?

היו"ר ו' צאדק חאג'-יחיא:

כן, בבקשה.

סגן שר במשרד ראש הממשלה מ' איתן:

ובכן, ראש הממשלה קובע, כי שר האוצר יקבע מדיניות כלכלית, שתימשך ותישמר גם
בחודשים הבאים שבהם כפי הנראה יתקיימו בחירות. בהתאם למדיניות זו, אין שום
כוונה ולא ניתן יהיה לנהוג הפקרות בתקציב המדינה, כפי שיש טוענים מבין אלה
שהציעו את ההצעות לסדר-היום.

בהתאם להתפתחויות הפוליטיות בעניין הקדמת הבחירות, ראש הממשלה השתדל, מתוקף
תפקידו עכשיו כשר האוצר, להביא את אישור תקציב המדינה על מנת למנוע פגיעה
במשק ובכלכלה בתקופת מערכת הבחירות.

אני רוצה להוסיף ולומר – – –

רפאל פנחסי (ש"ס):

אתה יודע שיש לו עוד תפקיד, הוא גם שר השיכון. אז הוא ראש ממשלה, שר
השיכון, שר האוצר, איזה עוד תפקיד?

סגן שר במשרד ראש הממשלה מ' איתן:

ואולי עוד מעט גם שר התשתיות.

ובכן, אני רוצה להוסיף ולומר, שאני הייתי אולי אחד האנשים שפעם אחר פעם
מצאו את עצמם יוצאים – לא מן השפה ולחוץ – להגן על שר האוצר, על יעקב נאמן;
גם כאשר היה שר המשפטים, גם כאשר נאלץ להתפטר, וגם כאשר שאלת החזרתו לממשלה
עמדה בקונפליקט עם האינטרס הפוליטי הישיר שלי, אמרתי, קודם כול הצדק צריך
להיעשות ולהיראות עד תום. יעקב נאמן, על-פי עניות דעתי, עם זיכויו צריך היה
מייד לחזור למקום שממנו הוא יצא, לפני שהלך למשפט, למשרד המשפטים. מאוד
כעסתי על חברי שניסו לעשות כל מיני תרגילים על מנת – – –

רפאל פנחסי (ש"ס):

זה ייאמר לזכותך, שבקטע הזה זה באמת היה נגד האינטרס האישי שלך. זה מה
שאמרתי, שהוא צריך לחזור למקומו הטבעי.

היו"ר ו' צאדק חאג'-יחיא:

חבר הכנסת פנחסי, השר עומד לסיים; תן לו לסיים, בבקשה.

סגן שר במשרד ראש הממשלה מ' איתן:

האמת, חבר הכנסת פנחסי, שאני מביא את הסיפור שלי, כי בסופו של דבר לא
ניזוקתי מכל העניין הזה. אחר כך נוצר מצב שעוד שר התפטר, ואני מצאתי את
מקומי ליד שולחן הממשלה ולא קרה לי דבר כשיצאתי למען דבר שחשבתי שהוא דבר
צודק והוגן. אמרתי את זה כבר אז, שאנחנו מוכרחים במקרים כאלה ללכת עם
האנשים, ואם אדם שהאשימו אותו בהאשמה שלאחר מכן הסתבר שלא היו לה ידיים
ורגליים, מי שגורם לכך שאותו אדם למרות הכול יינזק, מזיק בעצמו, אולי גם
לעצמו, ודי לחכימא ברמיזא.

היו"ר ו' צאדק חאג'-יחיא:

אדוני השר, מה אתה מציע?

רפאל פנחסי (ש"ס):

כך יצא באמת.

היו"ר ו' צאדק חאג'-יחיא:

חבר הכנסת פנחסי, אני מציע לך להסתפק בקריאות הביניים שקראת עד כה. מספיק.

סגן שר במשרד ראש הממשלה מ' איתן:

תן לי עוד דקה או שתיים להוסיף כמה מלים, אחר כך אחזיר לך – בהצעה הבאה.

ישבתי ליד שולחן הממשלה כאשר השר יעקב נאמן הואשם פעם אחר פעם שהוא פוגע
בביטחון המדינה, שהוא פוגע בחלשים, שהוא פוגע בבריאות, בחולים, ואני אומר
לכם, כאב לי לראות את המצב הזה, כאשר היה ידוע לי והיה ברור לי, שכל מה
שהוא עושה הוא עושה כמי שצריך להחזיק את תקציב המדינה כפי שאושר.

מדי פעם בפעם היו מביאים צרכים אמיתיים ליד שולחן הממשלה, והיו אומרים לשר
יעקב נאמן כשר האוצר: תפתח את הקופה ותיתן כסף. ותמיד הוא היה חוזר על הדבר
שאני חושב שצריך לאמץ אותו כנורמה, הוא היה אומר לשרים: אם אתם חושבים
שהנושא הוא כל כך חשוב ובעדיפות כל כך עליונה, למה לא תקצצו מעט מהתקציב של
המשרד שלכם ותכניסו את זה בסדר העדיפויות? או לחלופין, שרים אחרים שתמכו
בבקשה – תקצצו כל אחד קצת מהמשרד שלו. ההתנפלות הזאת על שר האוצר, ההתנפלות
הזאת על תקציב המדינה, כאשר אתה שומע נאומים חוצבי להבות למען המסכנים,
למען הביטחון, אבל כשאתה בא לשר שאומר את הדברים האלה ואומר לו: אולי תוותר
על קצת כוח אדם, קצת מהרזרבה שלך – לא, בשום פנים ואופן לא.

והמאבק הזה – יכול להיות שחלק מהציבור כאן, וגם בממשלה, לא אהבו אותו,
ויכול להיות שחלק מהקשיים של השר נאמן היו דווקא בגלל דבקותו – – –

צבי הנדל (מפד"ל):

אדוני סגן השר, זה פיליבסטר?

סגן שר במשרד ראש הממשלה מ' איתן:

לא.

– – – אולי בגלל דבקותו ברצון לשמור על הקופה הציבורית.

כך או כך, השר נאמן קיבל את ההחלטה. אני חושב שבשם כולנו אני יכול לאחל לו
הצלחה בתפקידו, ואני בטוח שהוא יוכל לתרום למדינת ישראל ולעם ישראל עוד
רבות, לא בהכרח בתוקף תפקיד שר האוצר.

היו"ר ו' צאדק חאג'-יחיא:

אדוני השר, מה אתה מציע?

סגן שר במשרד ראש הממשלה מ' איתן:

אני מציע למציעים – – –

רפאל פנחסי (ש"ס):

לוועדת הכספים. נלבן את זה שם.

היו"ר ו' צאדק חאג'-יחיא:

אתה מציע שיסתפקו?

סגן שר במשרד ראש הממשלה מ' איתן:

אני מציע, על-פי הצעתו של חבר הכנסת פנחסי, להעביר את הנושא לוועדת הכספים,
ואפשר יהיה לדון באמת בלקחים ובמסקנות מתפקודו ומהתפטרותו של שר האוצר.

בנימין אלון (מולדת):

בין כך ובין כך אין להם דיון בתקציב, יהיה להם זמן לדון. אין תקציב.

היו"ר ו' צאדק חאג'-יחיא:

תודה רבה, אדוני השר.

חבר הכנסת רפאל פנחסי, אתה מסכים?

רפאל פנחסי (ש"ס):

כן.

היו"ר ו' צאדק חאג'-יחיא:

חבר הכנסת אברהם רביץ, אתה מסתפק בדברי השר?

אברהם רביץ (יהדות התורה):

לא.

רפאל פנחסי (ש"ס):

הוא גם מבקש ועדה, הוא לא מסתפק.

בנימין אלון (מולדת):

כולנו מבקשים ועדה.

היו"ר ו' צאדק חאג'-יחיא:

סליחה, אולי טעיתי, התכוונתי להעביר לוועדת הכספים, אבל אני רוצה קודם כול
לשאול, האם יש הצעות אחרות. חבר הכנסת אחמד סעד ביקש להסיר את הצעתו של חבר
הכנסת בני אלון. בבקשה, אדוני, יש לך דקה אחת.

רפאל פנחסי (ש"ס):

אדוני, אני מבין שרק שלוש ההצעות עוברות לוועדה.

היו"ר ו' צאדק חאג'-יחיא:

לא שאלתי אותם, כי הם לא נמצאים.

אחמד סעד (חד"ש-בל"ד):

אדוני היושב-ראש, האמת היא, מי שנכשל ומי שאחראי להידרדרות המצב הכלכלי זה
לא רק השר נאמן, אלא המדיניות הכלכלית של הממשלה, היא שהביאה להתבססות
בחודשים האחרונים של תופעת הסטגפלציה, שמצד אחד יש ירידה בקצב הצמיחה,
עלייה באבטלה, ומצד שני, גם עלייה באינפלציה. תודה.

היו"ר ו' צאדק חאג'-יחיא:

תודה רבה לך. חבר הכנסת שבח וייס – בבקשה, אדוני. הוא רוצה להסיר את הצעתו
של חבר הכנסת אברהם רביץ. בבקשה, אדוני.

שבח וייס (העבודה):

האיש האחרון שאני רוצה להסיר את הצעתו הוא חברי חבר הכנסת רביץ, אבל זה חלק
מהכללים פה.

אני רוצה להזהיר – לא להזהיר, להביע משאלה בעוצמה, עד כמה שאפשר – שאם יהיה
איזה הסדר בין הקואליציה לאופוזיציה לתקציב, זה מתקבל על הדעת. במדינה שבה
מחליטים להקדים בחירות, ואחר כך מטאטאים את ההחלטה לחצי שנה למניפולציות,
במקום עם משטר נורמלי – אם מקדימים בחירות, אחרי חודש יש בחירות, אחרי
שלושה שבועות יש בחירות. אצלנו יש תעתועים. אז אם במסגרת התעתועים האלה
ירצו, בכל זאת, לעשות משהו בשיקול דעת, באחריות ממלכתית, תקציב – אני מבקש
שלא לפגוע בחוק הדיור הציבורי באמצעות חוק ההסדרים. זאת בקשתי, בסדר?

קריאות:

– – –

ראובן ריבלין (הליכוד-גשר-צומת):

– – –

היו"ר ו' צאדק חאג'-יחיא:

תודה רבה.

שבח וייס (העבודה):

אם אני שר האוצר לא יצטרכו בכלל חוק כזה. אני אתן דירות לכולם חינם.

היו"ר ו' צאדק חאג'-יחיא:

תודה רבה לך, אדוני חבר הכנסת שבח וייס.

חבר הכנסת רפאל פנחסי, אתה מסכים שהנושא התפטרותו של שר האוצר פרופסור יעקב
נאמן יועבר לוועדת הכספים?

רפאל פנחסי (ש"ס):

בהחלט.

היו"ר ו' צאדק חאג'-יחיא:

חבר הכנסת בני אלון? חבר הכנסת רביץ?

אברהם רביץ (יהדות התורה):

כן, אדוני.

היו"ר ו' צאדק חאג'-יחיא:

בבקשה. אנחנו מצביעים על העברת הצעותיהם של חבר הכנסת רפאל פנחסי, חבר
הכנסת בנימין אלון וחבר הכנסת אברהם רביץ לוועדת הכספים. בבקשה, הצבעה.

הצבעה מס' 21

בעד ההצעה להעביר את הנושא לוועדה – 9

בעד ההצעה שלא לכלול את הנושא בסדר-היום – אין

נמנעים – אין

ההצעה להעביר את הנושא שהעלו חברי הכנסת ר' פנחסי,

ב' אלון וא' רביץ לוועדת הכספים נתקבלה.

היו"ר ו' צאדק חאג'-יחיא:

חברי הכנסת, רוב של תשעה, אין מתנגדים, אין נמנעים. הנושא: התפטרותו של שר
האוצר פרופסור יעקב נאמן – יועבר לוועדת הכספים.

הצעות לסדר-היום 

מתקפת ארצות-הברית ובריטניה בעירק וההפגנות בשטחי הרשות הפלסטינית

היו"ר ו' צאדק חאג'-יחיא:

חברי הכנסת, אנחנו עוברים להצעות לסדר-היום מס' 5720, 5723, 5727, 5745,
5761 ו-5770, בנושא: מתקפת ארצות-הברית ובריטניה בעירק וההפגנות בשטחי
הרשות הפלסטינית. ראשון הדוברים – חבר הכנסת אחמד סעד. יש לך שלוש דקות.
אני מבקש להקפיד.

שבח וייס (העבודה):

אתה מעוניין, אדוני היושב-ראש, שאני אחליף אותך לצורך ההצעה שלך?

היו"ר ו' צאדק חאג'-יחיא:

אני בסוף – – –

שבח וייס (העבודה):

כשתרצה – אני פה.

היו"ר ו' צאדק חאג'-יחיא:

תודה רבה, אדוני. אני מעריך זאת מאוד. תודה. בבקשה, אדוני.

אחמד סעד (חד"ש-בל"ד):

אדוני היושב-ראש, חברי חברי הכנסת, בתחילת דברי אני רוצה לגנות את הפשע
שהתחולל אתמול – –

ראובן ריבלין (הליכוד-גשר-צומת):

פשע זה בכוונה תחילה.

אחמד סעד (חד"ש-בל"ד):

– – שהמטוסים תקפו אנשים חפים מפשע, הביאו להריגת שמונה אנשים, ביניהם אם
וששת בניה.

מרחץ הדמים נמשך בלבנון, והגיע הזמן שתושבי הצפון לא ישבו ולא יישנו
במקלטים, שלא ייהרגו עוד אנשים, לא ישראלים ולא לבנונים. הגיע הזמן לצאת
מלבנון ולציית להחלטת מועצת הביטחון 425.

בקשר לנושא שלי – בתחילת השבוע או בסוף השבוע שעבר ארצות-הברית ובריטניה
קמו גם הן לעשות מעשה פשע, פשע שהביא להריגתם של מאות אנשים חפים מפשע,
ילדים, נשים, זקנים בעירק. הדבר החמור ביותר הוא, שהמתקפה הזאת מהווה תקדים
מסוכן ביחסים הבין-לאומיים, תקדים חמור מאוד בקשר לביטחון הבין-לאומי.
ארצות-הברית אימצה את חוק הג'ונגל במקום את חוק הלגיטימיות הבין-לאומית.
היא תקפה בלי לקבל את החלטת מועצת הביטחון, וזה תקדים – גם מחר היא תוכל
לתקוף איזו ארץ חלשה בכל מיני תירוצים.

אני רוצה להגיד לכם, שאני לא מהתומכים בסדאם חוסיין; להיפך. אני רואה שהוא
מקיים שלטון דיקטטורי, לא דמוקרטי. אבל זה תפקידו של העם העירקי לסלק אותו,
ולא תפקידן של ארצות-הברית ובריטניה.

ראובן ריבלין (הליכוד-גשר-צומת):

עד שהוא יסלק אותו – – –

אחמד סעד (חד"ש-בל"ד):

זה התפקיד של העם שלו. אתה רוצה שמישהו יסלק את הליכוד, ארץ אחרת?

ראובן ריבלין (הליכוד-גשר-צומת):

– – – להרוס את העולם – – –

אחמד סעד (חד"ש-בל"ד):

אתם כובשים את אדמות העם הפלסטיני ולבנון וסוריה. אתם רוצים שיענישו אתכם,
שמישהו חזק יבוא ויכבוש ויסלק את הממשלה?

קריאות:

– – –

היו"ר ו' צאדק חאג'-יחיא:

חברי הכנסת.

אחמד סעד (חד"ש-בל"ד):

המתקפה הזאת חיזקה את משטרו של סדאם חוסיין – – –

היו"ר ו' צאדק חאג'-יחיא:

חברי הכנסת.

אחמד סעד (חד"ש-בל"ד):

מי שסבל מכך הוא העם העירקי ולא סדאם חוסיין.

היו"ר ו' צאדק חאג'-יחיא:

אני מבקש ממך לסיים.

שבח וייס (העבודה):

חבר הכנסת סעד, שאלה חברית – – –

אחמד סעד (חד"ש-בל"ד):

בבקשה.

שבח וייס (העבודה):

אני לא משווה אף שלטון לנאצים. סיפור הנאצים – – –

אחמד סעד (חד"ש-בל"ד):

נכון.

שבח וייס (העבודה):

– – – ברבריזם – – – אבל ברמה העקרונית, אם יש במדינה מסוימת שלטון אכזרי,
דיקטטורי, אפילו פאשיסטי – יש סממנים פאשיסטיים גם בשלטון, פאשיסטיים
וכאילו סוציאליסטיים אצל סדאם חוסיין. אתה נגד הרעיון שמשפחת העמים תסייע
לעם מדוכא נגד עריץ נבל – – –

היו"ר ו' צאדק חאג'-יחיא:

חבר הכנסת אחמד סעד – – –

אחמד סעד (חד"ש-בל"ד):

אני אומר לך, במפה הפוליטית העולמית היום – – –

היו"ר ו' צאדק חאג'-יחיא:

תשובה קצרה על השאלה הארוכה ששאל חבר הכנסת שבח וייס.

אחמד סעד (חד"ש-בל"ד):

אני אומר לך, שאם ביחסים הבין-לאומיים היום יכולה ארצות-הברית להגיד על כל
משטר שהוא משטר אכזרי – משטר כזה וזה הוא תירוץ לאגרסיה נגד המשטר הזה. אני
אומר שזה עניינו של העם העירקי. הוא זה שסובל. 2 מיליוני עירקים נמצאים
בחוץ-לארץ, שברחו מסדאם חוסיין – – –

שבח וייס (העבודה):

אבל הוא לא יכול.

אחמד סעד (חד"ש-בל"ד):

למה לא יכול? המתקפות האלה מחזקות אותו.

היו"ר ו' צאדק חאג'-יחיא:

חברי הכנסת.

אחמד סעד (חד"ש-בל"ד):

מחזקים אותו; הם לא מחלישים אותו.

קריאות:

– – –

היו"ר ו' צאדק חאג'-יחיא:

תודה רבה, חבר הכנסת אחמד סעד. חבר הכנסת עבד-אלמאלכ דהאמשה – איננו. אני
מניח שהוא מתכונן לארוחה המפסקת. חבר הכנסת צבי הנדל, בבקשה.

ראובן ריבלין (הליכוד-גשר-צומת):

אני לפניו, לא?

היו"ר ו' צאדק חאג'-יחיא:

הוא מחליף אותי.

צבי הנדל (מפד"ל):

שמונה דקות זה טוב. אדוני היושב-ראש, חברי חברי הכנסת – – –

היו"ר ו' צאדק חאג'-יחיא:

תלוי איך אתה תדבר, אז אני אתן לך.

צבי הנדל (מפד"ל):

אתחיל דווקא בנושא הקודם. ברשותכם, שני משפטים על התפטרות שר האוצר. בדרך
כלל אומרים שאני צועק יותר מדי, עכשיו אתה אומר: לא שומעים.

אני דווקא מאוד לא מרוצה מהעיתוי, דווקא בתקופה כזאת, גם ערב תקציב, גם
בעיות קואליציוניות כאלה או אחרות שהביאו למה שהביאו השבוע. אני הייתי מצפה
מחבר ללויאליות. לא היה צריך להתפטר בתקופה כזאת.

שבח וייס (העבודה):

– – –

צבי הנדל (מפד"ל):

לא, סליחה, אני לא רוצה לענות על שאלות. אני גם לא רוצה שתינתן הזדמנות
לחברי האופוזיציה, שלא בצדק, לתקוף את ראש הממשלה על הנושא הזה. בחירות הן
בחירות, אבל יש איזה יושר אינטלקטואלי, ולא צריך בכל נושא למצוא את הסיבה
איך לתקוף את ראש הממשלה. ודאי שלא הוא אשם בכך, ודאי שלא הוא הביא זאת,
ודאי שיש לו המון יתרונות כלכליים, לראש הממשלה.

ודבר אחרון בעניין הזה – אני מצפה מחברי הקואליציה, אלה שנמצאים פה ואלה
שלא נמצאים פה, אני מצפה מכולנו להתאחד ולהעביר את התקציב בצורה מסודרת,
ולא יעלה על דעתו של מאן דהוא שיהיה איזה איחוד עם בייגה שוחט שהוא יעשה
כלכלת בחירות. הוא מומחה לזה. הוא, ב-1996-1995 עשה מה ששום שר אוצר לא עשה
מעולם. אז ודאי שאנחנו לא רוצים שהוא, כשהימין בשלטון, יעשה כלכלת בחירות
לשמאל.

לנושא שלנו. לצערי הגדול, אנחנו צריכים לדעת, שיש מדינות ויש מנהיגים בעולם
שהם סכנה לאנושות, סכנה לסביבה, סכנה למדינות שכנות, ויש אחריות
לארצות-הברית, לאו"ם, למדינות גדולות בעולם. יש להם אחריות. ואם יש הסכמה,
והיתה הסכמה עולמית רחבה מאוד, שבקונסטלציות כאלה או אחרות, פוליטיות, לא
התגבשה גם הפעם, שסדאם חוסיין הוא סכנה, גם לעם שלו, גם לשכנים – ראוי,
מותר וצריך שיפקחו עליו, ואם הוא "מנפנף" את הפיקוח והסכנה חוזרת, אי-אפשר
רק לאיים בלי לבצע. אי-אפשר רק להגיד "נו נו נו" ו"אוי ואבוי" ולא לעשות
כלום. הוא צריך לדעת, שכאשר מישהו נוזף בו, מאיים עליו, הוא גם מקיים את
הבטחותיו.

חבל לי רק, שאותם דגלי ארצות-הברית, שבאותו שבוע, או שבוע לפני זה התנופפו
במרחבי יש"ע, על-ידי ילדים פלסטינים, לכבודו של נשיא ארצות-הברית, הפכו,
בתוך ימים מספר, לדגלים המועלים באש. זאת אומרת, דע לך, אדוני נשיא
ארצות-הברית: הכבוד שאנו נותנים לך הוא מותנה. אם תהיה פודל שלנו ותעשה מה
שאנחנו רוצים, אפילו שאנחנו עושים אינתיפאדה, ואפילו שאנחנו לא חפצי שלום –
אז נניף את הדגל. אבל אוי, אם לא תהיה פודל שלנו – – –

היו"ר ו' צאדק חאג'-יחיא:

אולי בגלל זה שיש דמוקרטיה ברשות הפלסטינית אז הם עשו את ההפגנות – – –

צבי הנדל (מפד"ל):

אני אגיד מלה אחת אחרונה גם על הדמוקרטיה.

אוי אם לא תהיה פודל שלנו. אז נשרוף את הדגל ונצא נגדך בהפגנות.

מלה אחרונה בקשר לדמוקרטיה החוגגת, האדירה, ברשות הפלסטינית. יש כמה צלמים,
של טלוויזיה, של עיתונות, שהעזו, רחמנא ליצלן, לצלם את האמת. אני מעריך
שכולכם יודעים את התוצאה. זה שהם עוד הצליחו אתמול לעשות הפגנה ולא כולם
קיבלו 70 מלקות והיו בצינוק, זה בגלל איזו זהירות שמא זה יבוא לידי פיצוץ
יותר גדול. הלוואי, הלוואי שהיתה דמוקרטיה ברשות הפלסטינית. כל תהליך השלום
היה נראה אחרת, ולא כפי שהוא נראה היום. תודה.

היו"ר ו' צאדק חאג'-יחיא:

תודה רבה לך, אדוני, חבר הכנסת צבי הנדל. חבר הכנסת ראובן ריבלין, המכונה
רובי, ידידנו, יעלה. אחריו – חבר הכנסת חיים רמון; אני מקווה שהוא יבוא. אם
הוא לא יבוא, אז אחריו יהיה רחבעם זאבי. גם אותו אני לא רואה. אחריו יהיה
עמנואל זיסמן, יושב-ראש ועדתנו.

ראובן ריבלין (הליכוד-גשר-צומת):

אדוני היושב-ראש, חברי חברי הכנסת, בנושא הזה הייתי מבקש להתייחס לשתי
נקודות המטרידות אותי בקשר לדיון היום. את הראשונה, אדוני היושב-ראש, מסמל
דווקא ראש סיעתך, חבר הכנסת יוסי שריד. יוסי שריד אינו אוהב, בלשון המעטה,
שמזכירים לו אמירות שלו מן העבר, אשר אז אותן אמירות נחשבו בבראנז'ה
אופנתיות, קולעות ושנונות.

למשל, אמירותיו הבוטות והחריפות נגד יצחק רבין, זיכרונו לברכה, כאשר היה
רבין שר ביטחון בממשלת שמיר, בימי האינתיפאדה. או, למשל, אמירותיו
המפורסמות, שכבר הפכו לקלאסיקה, ואשר הוטחו בזעם בפלסטינים, כשאלה עדיין לא
היו פרטנרים לשלום האמיצים, וכשחתן פרס נובל לשלום היה אז רק ראש כנופיה,
אשר אץ רץ לבגדד לחלות את פניו של צאלח אל-דין המודרני. מה אמר יוסי שריד
אז? מה כתב יוסי שריד אז? איזו כותרת באה לנגד עינינו במאמר מונומטלי
ב"ידיעות אחרונות"? – "שיחפשו אותי". "שיחפשו אותי", אמר יוסי שריד.

משעשע היה גם הפסטיבל לפני שבוע, בעת ביקור קלינטון בעזה. זוכרים אתם איך
התמוגגה כל הבראנז'ה בישראל על כך שבכיכרות שבהן בעבר, לפני השלום שבא
עלינו – נהגו לשרוף עוד דגלי ארצות-הברית, מונפים עכשיו בעזה, אז, לפני
שבוע, בגאון, בכל רחבי העיר, בכל רחבי יהודה ושומרון שהוחזרו, נמסרו
לפלסטינים – מונפים היו בגאון הדגלים, כסמלי העידן החדש. דגלי אש"ף ודגלי
ארצות-הברית.

מתי זה קרה, אדוני סגן השר, לפני עשר שנים? מתי זה היה? לפני אוסלו? – לא.

את הנקודה השנייה שרציתי לעלות מסמל כמובן חברנו, חבר הכנסת עזמי בשארה,
שקפץ אלינו לביקור מדמשק, ובחדרו, ממש כאן – בכנסת ישראל – מתנוססת בגאון
תמונתו של מיודענו, גמאל עבד אל-נאצר, זיכרונו, אותו מתנגד שלום, שובב
אומנם, אשר רצה – כמה פרימיטיבי זה היה אז, ולא כ"פוליטיקלי קורקט" של היום
– מה הוא רצה? הוא אמר זאת פשוט, בצורה ברורה, לא בצורה מתוחכמת, הוא לא
היה "בראנז'ה". הוא אמר: צריך לזרוק את היהודים לים. זה מה שהוא אמר. זה,
גמאל עבד אל-נאצר, שנמצא שם למטה; כי הוא לא בעת', ולא סתם איזה פרימיטיבי,
הוא נאצריסט.

היו"ר ו' צאדק חאג'-יחיא:

ההיסטוריונים, ידידי חבר הכנסת רובי ריבלין, אומרים, שנאצר החל בשיחות
ובגישושים לשלום עם ישראל, לפני הגעתו של סאדאת לבמה הזו.

ראובן ריבלין (הליכוד-גשר-צומת):

כן. אומרים זאת, ועם זאת אנחנו זוכרים את מלחמת ששת הימים, שכתוצאה מכך יש
רבים שחושבים שאנחנו טיפשים מספיק עוד להאמין לאגדות שפה נשמעות, שאנחנו
כובשים אימפריאליסטים. מלחמת ששת הימים, כאשר היינו כאן בארץ, זכורה אותה
אווירה של ממש ערב סוף; ערב חיסול מדינת ישראל. אותה מלחמה שכתוצאה ממנה
מדברים על "שטחים כבושים", וכתוצאה ממנה אומרים שאנחנו כובשים. אותה מלחמה
שגמאל עבד אל-נאצר הביא עלינו, עם הנאצריזם, עם הפאן-ערביזם, עם הברית
דמשק-קהיר, שעמדה עלינו לכלותנו, וחוסיין התפתה להצטרף אליה. מאז אנחנו
כובשים, אימפריאליסטים. כל מה שביקשנו והתחננו זה לעמוד על נפשנו.

הנקודה, כמובן אדוני, מכל הדוגמאות שהבאתי, מיוסי שריד שאמר להם "תחפשו
אותי" כאשר הם התחילו לעלות על הגגות ולשמוח ולרקוד, "חפשו אותי", ואותה
נהייה ונהירה של נאצריסטים היום לנשיא – "נשיא", כך קוראים לו – נשיא
סוריה, וכמובן הנקודה היא הפאן-ערביזם, שכולנו כבר הספדנו וקברנו פעמים
רבות. מסתבר שהפאן-ערביזם, רבותי, חי ובועט. כמו בימים הטובים.

וכאשר קם לו שוב איזה נאצר מודרני, המחציף פנים נגד המעצמות, ההתלהבות
בדמשק, בביירות וכמובן גם בעזה ושכם, מרקיעה שחקים.

היו"ר ו' צאדק חאג'-יחיא:

אדוני, אני מבקש.

ראובן ריבלין (הליכוד-גשר-צומת):

אני גומר.

כאן מתפלפלת הבראנז'ה בשאלות של זהות לאומית בעידן השלום, או ברלוונטיות של
הגדרות המדינה כמדינה יהודית, ואילו מעבר לכביש זועקים בשנאה הישנה והמוכרת
אותן ססמאות בדיוק, שבאותה שעה ממש נשמעות בכל בירה ערבית.

הנשיא קלינטון, מי שהעניק לפלסטינים רק לפני שבוע תווית הכרה בין-לאומית
בריבונותם, כפי שמעולם לא זכו לה, מוקע ברחובות עזה ורמאללה כאויב האומה
הערבית.

היו"ר ו' צאדק חאג'-יחיא:

ומה המשפט האחרון?

ראובן ריבלין (הליכוד-גשר-צומת):

המשפט האחרון – העניין הפלסטיני נדחק הצדה, אדוני היושב-ראש, ואני יודע עד
כמה הוא יקר לך, מפני עניינה של האומה הערבית. אלה שאמרו "שיחפשו אותי" לא
ייתנו, חלילה, לעובדות לבלבל אותם. הרי ההפגנות הללו והקריאות הללו נגד
האמריקנים, נגד הישראלים, נגד היהודים, מושמעות רק לצורכי פנים. הרי הם
חושבים אחרת. הם כולם בעדנו. הם לא רוצים שהטילים ייפלו עלינו.

היו"ר ו' צאדק חאג'-יחיא:

תודה לך, חבר הכנסת רובי ריבלין. בבקשה, אדוני, חבר הכנסת עמנואל זיסמן.
אני מבקש באמת להקפיד על הזמן.

עמנואל זיסמן (הדרך השלישית):

אדוני היושב-ראש, חברי הכנסת, ראשית אני רוצה להגיב על דבריו של חבר הכנסת
אחמד סעד. חבר הכנסת אחמד סעד, אני הצבעתי בעד הקדמת הבחירות בקריאה
טרומית, ואני הצבעתי בעד הקדמת הבחירות בקריאה ראשונה, אבל מאוד הייתי
רוצה, והלוואי שזה עוד יהיה, שתקום ממשלת אחדות לאומית. כי אם היתה ממשלת
אחדות לאומית, אני מקווה שהממשלה הזאת היתה מביאה אולי לסיום הנוכחות שלנו
בלבנון על-ידי זה שהיא היתה מלחיצה את ממשלת לבנון ואת הסורים כך שהיו
מאפשרים לנו לסגת עם סידורי ביטחון.

אני מביע צער על מה שקרה. צער עמוק. זה גורם לעצבות. אבל מי שאשם זה הסורים
והלבנונים בכך שהם מאפשרים ל"חיזבאללה" להילחם בנו שם. מה שקרה הוא, שעכשיו
אנחנו מבינים, שאם ניסוג ללא תנאי, כפי שרוצים כמה אמהות וכמה אנשים טובים,
ואני מבין אותם, אנחנו נראה את ה"חיזבאללה" יורה "קטיושות" על חיפה. אם
יירו "קטיושות" על חיפה, גם אתה והיישוב שלך תהיו באמצע בטווח האש.

עכשיו לגבי עירק. עירק היא מדינה תוקפנית.

סגן שר במשרד ראש הממשלה מ' איתן:

דרך אגב, אם אתה רוצה שתקום ממשלת אחדות לאומית, אולי דווקא העובדה שלא
היית מצביע היתה יכולה לסייע לכך?

עמנואל זיסמן (הדרך השלישית):

חבר הכנסת מיכאל איתן, כשהחלטתי להצביע בפעם השנייה זה היה לאחר בחינה
מדוקדקת ויסודית ולבטים קשים, אבל כשראיתי שהליכוד מפורק למעשה, לא רק
להלכה – כי הוא היה מפורק להלכה הרבה מאוד זמן, ואני יודע את התפקיד החיוני
והחשוב שאתה מילאת בשנה האחרונה בנושא הזה, אף-על-פי שהיתה לך ביקורת –
הגעתי למסקנה, שאם המצב הוא שכבר בלעדינו יש רוב, מוטב שגם אנחנו נצטרף
לרוב.

היו"ר ו' צאדק חאג'-יחיא:

חבר הכנסת עמנואל זיסמן, תגיע לעירק עכשיו, כי יש לך רק דקה.

עמנואל זיסמן (הדרך השלישית):

אני מגיע. אני מודה לך.

עירק היא מדינה תוקפנית, מסוכנת ביותר. יש בה משטר דיקטטורי עקוב מדם. עירק
נענשה לא על-ידי ארצות-הברית ואנגליה; הן פעלו בשם עצרת האומות המאוחדות,
בשם מועצת הביטחון. הן פעלו בשם המוסד העליון של האומות המאוחדות. הן לא
רצו לכבוש את עירק, אדוני היושב-ראש, הן לא רצו להביא לידי כיבושה של עירק.
הן פעלו נגד עירק שפיתחה נשק להשמדת המונים, שהשתמשה בנשק הזה על מנת
להרוס, לפגוע ולהשמיד בישראל, והטילים לא ידעו לעשות הבחנה בין יהודים לבין
ערבים. המדינה הזאת התחייבה כלפי העולם התרבותי המתקדם והנאור להמשיך
ולהתקיים ולפתח את הכול למען עמה, אבל המדינה הזאת לא צריכה להשקיע את רוב
המשאבים שלה בנשק בלתי קונבנציונלי. במקום זה, ראוי שתשקיע אותו בחינוך
למען העם הסובל בעירק.

לכן מאוד מוזר לי מה שקורה. זה שה"חמאס" ו"הג'יהאד" וארגוני הסירוב עשו
הפגנות – זה מובן. אבל מאוד מוזר לי שחברי כנסת בעלי חוש צדק, כמו יושב-ראש
הישיבה, חבר הכנסת וליד צאדק, שהוא אדם בעל נורמות אוניברסליות, שהוא אדם
שמאמין בצדק, תומכים במדינה עם דיקטטור אכזרי שמדכא את העם.

היו"ר ו' צאדק חאג'-יחיא:

מאין לך?

עמנואל זיסמן (הדרך השלישית):

אני רוצה שתגיב.

היו"ר ו' צאדק חאג'-יחיא:

אני אגיד.

עמנואל זיסמן (הדרך השלישית):

אני קורא לך לתגובה.

היו"ר ו' צאדק חאג'-יחיא:

אם היית מדבר אחרי דברי, הייתי מבין. הגזמת, אדוני.

עמנואל זיסמן (הדרך השלישית):

הופיע חבר הכנסת אחמד סעד, שקורא לעצמו קומוניסט ישראלי גאה, כשבעירק
זורקים את הקומוניסטים לבתי-הסוהר ומדכאים אותם, ובכלל אין שם קורטוב של
דמוקרטיה מינימלית ובסיסית, ובכל הזדמנות הוא וחבריו מזדהים עם התוקפן הזה,
עם המדינה הזאת. חייבים לשנות את המשטר ולהוריד אותו אחת ולתמיד.

היו"ר ו' צאדק חאג'-יחיא:

תודה לחבר הכנסת עמנואל זיסמן. אני מזמין את חבר הכנסת מיכאל נודלמן.
בבקשה, אדוני.

מיכאל נודלמן (ישראל בעלייה):

אדוני היושב-ראש, חברי הכנסת, מהבמה הזאת אני רוצה להביע את הצער והכאב שלי
על ההתקפה שהיתה היום על תושבי העיר שלי, קריית-שמונה.

מבחינת ישראל ההתלקחות האחרונה בעירק באה להזכיר לנו באיזה מזרח תיכון חדש
אנחנו חיים. היא באה לומר, שעלינו להיות ערוכים בכל עת ולכל מצב. קודם כול,
מבחינה צבאית.

דבר שני: מבחינת הגנת העורף. כאן חשוב לציין שבניגוד לפעמים הקודמות, הפעם
הסכנה המיידית חלפה בלי לעורר היסטריה ופניקה מיותרות. סביר להניח, שזה היה
גם בשל העייפות, גם בשל חדשות פנים, אבל גם בשל השליטה האחראית של פיקוד
העורף ומערכת הביטחון. איפוק וקור רוח משדרים אחדות, נכונות לתגובה, והם
אות לחברה בוגרת ומלוכדת סביב המטרה.

דבר שלישי: עלינו להיות מתואמים עם בעל-הברית האמריקני. המבצע שנערך הוא גם
האינטרס שלנו, ולמרות כל החסרונות שבו אסור לנו לזלזל במאמץ של
ארצות-הברית.

עכשיו אני מגיע לנקודה האחרונה והחשובה מכול, והיא האחדות בעם. חוסן של
אומה נמדד באחדות שלה. הדבר נכון לגבי עמים אחרים, ועל אחת כמה וכמה הוא
נכון לגבי העם היהודי בישראל. ההיסטוריה הוכיחה זאת פעם אחר פעם. אנחנו
נכנסים עכשיו למערכת בחירות. זוהי, מצד אחד, השעה היפה של הדמוקרטיה, אך
מצד שני, זו תקופה שבה כל המחלוקות הולכות ומחריפות. לכן חשוב, שדווקא בזמן
מערכת הבחירות נקפיד שלא לעבור את הגבול, וכל הזמן יעמוד אל מול עינינו
האינטרס הלאומי, שהוא קודם כול האחדות בעם. תודה.

היו"ר ש' וייס:

אני מאוד מודה לחבר הכנסת פרופסור נודלמן. חבר הכנסת וליד צאדק חאג'-יחיא,
בבקשה. כבודו.

וליד צאדק חאג'-יחיא (מרצ):

אדוני היושב-ראש, כנסת נכבדה, בראשית דברי אני רוצה להביע את הזדעזעותי
מהרצח שקרה אתמול על-ידי מטוס ישראלי. זו באמת טרגדיה אנושית מזעזעת,
ואנחנו כולנו צריכים להתייצב לימין כוחות השלום, נגד החימוש, נגד כל
ההפצצות האלה. כי מה אנחנו מצפים מטיסות ומהפצצות? אנחנו לא מצפים שיזרקו
שם ורדים ושושנים. זה כלי משחית שזורק דברים משחיתים, הורסים. לכן כל
מאמצנו צריך להתנקז בכיוון של הבאת השלום, כי זו הערובה להימנעות מדברים
מזעזעים כאלה.

אדוני חבר הכנסת עמנואל זיסמן, קודם כול, אני מודה לך מאוד על המחמאות
שהרעפת עלי, ואני רוצה באמת ובכנות, לא מפני שהרעפת עלי את המחמאות, להגיד
לך שאני נהנה בחברתך כיושב-ראש ועדת החינוך. שם כולנו מאוחדים סביב החינוך
לתועלת התלמידים והדור החדש. אבל לא שמעת ממני שאני מגן על משטר של רוצח,
של איש אכזר שהוא אויב של העם שלו, ואני חושב שהוא אויב העם שלו.

אבל, בואו נחשוב ביחד. העם העירקי מדוכא, אינו יכול להתבטא, אינו יכול
לדבר, ואני בטוח שהוא שונא את המשטר הקיים. אבל, לנוסחה הזאת של שנאה נכנסת
שנאה ישירה לאלה שמטילים עליו פצצות. הם שמו אותו הצדה. הפצצות האלה דחו את
שנאת העירקי לסדאם חוסיין, והם הסתכלו למעלה, למטה ומסביבם מה קורה לתשתיות
של העם העירקי, למאגרי המים, לחשמל, לבתי-חרושת, והם רואים בזה את האויב
מספר אחת. למה אנחנו צריכים לעזור לו?

יותר מזה, מי עכשיו מתרברב ואומר לעם שלו, שאינו יכול לעשות דבר: אני
ניצחתי, אני המנצח? מי גרם לכך שכאילו עמי ערב בכל ארצותיהם התייצבו לימין
עירק והעולם הבין שהם כאילו מתייצבים לימין סדאם חוסיין?

לבי שותת דם על העם העירקי. חשבתי פעם: איך אפשר לסבול דיקטטורה כזאת? עד
שהלכתי לברית-המועצות בשנות ה-80 וראיתי עם בעל תרבות, בעל השכלה, בעל שלא
יכול לעמוד נגד מנגנוני השב"כ שבארצו, לא יכול לעמוד בפני ההלשנות, ההענשה
הכלכלית, והוא שותק. אל נזלזל בעם העירקי. עמים מתקדמים יותר ממנו סבלו
מהדיקטטורה הזאת ולא יכלו לה.

לכן אני חושב, שצריך לבחון את כל מה שקורה בעירק לגופו של עניין. שערה אחת
משערותיו של סדאם חוסיין לא נפלה, אבל הפצצות שנפלו על בגדד הזיקו מאוד
מאוד לעם העירקי, נוסף על הסבל הנורא כתוצאה מהחרם שמטילות עליו ארצות
שונות. תודה רבה.

היו"ר ש' וייס:

אני מאוד מודה לחבר הכנסת וליד צאדק. אני מזמין את אדוני סגן השר מיכאל
איתן, השר המקשר שלנו, לתשובה מרוכזת תמציתית ממוקדת.

סגן שר במשרד ראש הממשלה מ' איתן:

אדוני היושב-ראש, כנסת נכבדה, נדמה לי, שלצורך מתן הסברים ותשובות, לפחות
לגבי חלק מההתייחסויות כאן, עדיף היה שבמקום שיעמוד כאן השר המתאם בין
ממשלת נתניהו לכנסת יעמוד אולי השר המתאם בין הנשיא קלינטון לכנסת ישראל.
אולי אפשר לחשוב על מינוי כזה. אולי אנחנו יכולים לאשר איזה מינוי שמדי פעם
בפעם יבוא הנה ויסביר.

שבח וייס (העבודה):

דניס רוס.

עמנואל זיסמן (הדרך השלישית):

תקשיב, בפוארטו-ריקו לא הסכימו להיות חלק מארצות-הברית, אז אנחנו נסכים?

סגן שר במשרד ראש הממשלה מ' איתן:

לא הצעתי, חס וחלילה – – –

היו"ר ו' צאדק חאג'-יחיא:

כל העמים רוצים גם חופש.

עמנואל זיסמן (הדרך השלישית):

נכון מאוד.

היו"ר ו' צאדק חאג'-יחיא:

נכון, ועצמאות. על אחת כמה וכמה שכנינו. בבקשה, אדוני.

סגן שר במשרד ראש הממשלה מ' איתן:

חס וחלילה, לא הצעתי שאנחנו – –

שבח וייס (העבודה):

אם הברירה היא אלסקה או הוואי, אני מעדיף הוואי.

סגן שר במשרד ראש הממשלה מ' איתן:

– – נוותר או נפגע בריבונות שלנו, אבל הפכנו להיות מעין אימפריה שאנחנו כבר
גם צריכים כאן בכנסת – אני פתאום מרגיש שאני צריך לתת הסברים גם על
המדיניות האמריקנית. אז אני שואל את עצמי: רגע אחד, אולי עדיף באמת שיהיה –
לפחות בשביל הפרופורציות – – –

היו"ר ו' צאדק חאג'-יחיא:

טוב, אחרי שלא רצינו שיבקר חלק מהשרים, מותר גם לדבר על זה.

סגן שר במשרד ראש הממשלה מ' איתן:

לא, זה לא קשור לנושא שלנו.

בכל אופן, אין ספק, שמדינת ישראל, עם ישראל וממשלת ישראל – יש להם מה לומר
בהיבטים הישראליים, לא בהיבטים האמריקניים. אנחנו יכולים לומר רק
לאמריקנים, שאנחנו בהחלט רואים בחיוב ובהערכה רבה את העובדה שארצות-הברית –
כמי שעומדת כיום בראש העולם כולו ובראש העולם החופשי, שאתה אנחנו חולקים
ערכים משותפים – אינה משאירה את הרעיון של הצורך בעולם חופשי, של הצורך
במאבק ברודנות, של הצורך בהשתקת איומים כמו שעירק מהווה היום, רק כדבר
תיאורטי, רק כמשהו שנואמים עליו. אלא היא הוכיחה, שהיא היתה מוכנה לקחת על
עצמה גם את הפועל היוצא מהעובדה שהיא משמשת מנהיגה של העולם החופשי והעולם
בכלל, ולעשות במקום שצריך ולנקוט גם צעדים לא הכי פופולריים.

אנחנו בכנסת הזאת, שנמצאת בטווח הסכנה המיידית – לא כמו הבית הלבן ולא כמו
הקונגרס האמריקני – צריכים להעריך ולהוקיר את המאמצים הללו, כי בסופו של
דבר, כל פגיעה במי שמאיים לשלוח טילים על הכנסת הזאת, על האזור שבו אנחנו
נמצאים בו, משרתת אותנו בצורה הישירה, מעבר לעובדה שאנחנו רואים בזה חלק
מעניין כלל-עולמי.

לא הייתי אומר את הדברים הללו – אני אומר את זה בכנות – בשום פנים ואופן אם
היתה כאן איזו התקפה ברברית של בעל הכוח היותר-גדול, שאולי אינו מסכן פיזית
את אנשיו, אלא זורע במין מלחמה סטרילית כזאת הרג והרס על מי שנמצא רחוק. לא
הייתי אומר את הדברים האלה, אפילו זה משרת אותנו, אם לא כולנו היינו יודעים
שנעשו ניסיונות אין-ספור שלא להגיע למצב הזה.

העם העירקי קיבל מכה. השתדלו לפגוע רק ביעדים אסטרטגיים, ותמיד במצבים כאלה
– ואנחנו יודעים את זה גם מהמקרה המצער שקרה בעקבות אי-הבנה, טעות שתיחקר
ותיבדק, גם בדרום-לבנון – אנחנו יודעים שבמלחמה אין תעודת ביטוח ודברים
קורים.

ואם אני עושה את ההקבלה, אני יכול לומר, שגם כאן, כשאנחנו נאלצים להגן, הרי
אנחנו אומרים השכם והערב: רוצים לצאת מדרום-לבנון, רק רוצים לקבל ביטחון
ליישובים שלנו; מוכנים לצאת. ומאלצים אותנו להיות שם, ומאלצים אותנו להגיב
בצורה שאנחנו לא מרגישים טוב אתה, לא יכולים לחיות אתה כשאנחנו שומעים על
מקרים כמו שקרו, אבל אין לנו ברירה.

אותו דבר היה גם כאן. כמה פעמים היה צריך לבקש ולהתחנן? מה יש לעם העירקי
מהפצצות האלה? מה יש לעם העירקי מנשק ביולוגי וכימי? מה זה מביא, עוד פרנסה
לאנשים? עוד לחם לבתים? עוד כלכלה ובריאות? זה מביא אסון. פעם אחר פעם
ביקשו ונתבעו, והם הביאו על עצמם את העניין הזה.

אני יכול בהקשר של התקווה לומר, שמה שנעשה, הלוואי שיביא לכך שיימצא הסדר
שעירק תתפרק מהכוונות הזדוניות שלה להפיץ אימה וטרור על-ידי פיתוח כלי הנשק
הללו. אני לא אומר אפילו על-ידי השימוש. עצם פיתוחם והאיומים להשתמש בהם –
הם הרי לא נשק לצורך הגנה, הם נשק התקפה, המלווה באיומים להשתמש בו. זה
טרור, ואני מקווה שהקהילה הבין-לאומית תדע להילחם בסוג הטרור הזה ולא
להצטרף אליו, לא לעצום עין ולא להקל בו ראש. היום אנחנו בטווח הסכנה, מחר
יכול להיות מישהו אחר, אומה אחרת, והסדר הבין-לאומי בימים הגדולים האלה,
כשמדברים על התפתחות כפר גלובלי, על הצורך לקידום העולם כולו והאנושות כולה
ביצירת מסגרות יותר רב-לאומיות, יותר על-לאומיות – מוכרח להיות גם שוטר
בכפר הגלובלי.

אשר להתייחסות ברחוב הפלסטיני, אני לא רוצה כרגע להרחיב את הדיבור. כולנו
היינו מאוכזבים מהעובדה שהיו פלסטינים שעלו, צהלו, שמחו. הרי בסופו של דבר,
אם תיפול פצצה, היא תיפול גם עליהם, זאת אומרת נוסחה, גרסה נוספת של
המתאבדים. לא אכפת להם – אנחנו נמות, העיקר שגם יהודים ימותו.

אין לזה מקום. אני חושב שהיחסים בינינו לבין הפלסטינים, הגם שיש בהם חילוקי
דעות ואפילו מאבקים כאלה ואחרים, צריכים למצוא את פתרונם בהתבטאויות אחרות,
במתן תקווה. עם גילויים כאלה אין תקווה, אין תקווה.

ואני לא יכול להיות שלם עם הצעדים שנקטה הרשות הפלסטינית. אולי הם התביישו,
אבל הגיע הזמן שגם הם יבינו שעדיף לשמור על הדמוקרטיה. עדיף שאם יש אצלך
בבית תופעה שאתה מתבייש בה, לא תשבור את המראה או המצלמה; שיראו. תיאבק בה,
אבל תיאבק בה ותשמור על הדמוקרטיה.

אין לי ספק, שאם הרשות הפלסטינית תקיים משטר דמוקרטי, בתוך משטר דמוקרטי
כזה, גם אם יהיו דעות כאלה ואחרות, יהיה יותר קל להגיע להבנה עם הדמוקרטיה
הישראלית.

לכן, גם אם הצעדים שננקטו שם, אולי בנקודה הזאת היו יכולים להתקבל בהבנה
כזאת או אחרת, אני לא מקבל אותם. אני חושב שלפחות מבחינת העיתונות היו
הסיקור והצגת הדברים במקום. לפעמים יש להתבייש בדברים, אז אפשר להילחם בהם;
לא להשלים אתם ולא להסתיר אותם. תודה רבה.

היו"ר ו' צאדק חאג'-יחיא:

תודה רבה. טוב, אנחנו נאמץ את הססמה "תקשורת עוינת" גם שם.

מה אתה מציע, אדוני השר?

עמנואל זיסמן (הדרך השלישית):

דיון במליאה.

סגן שר במשרד ראש הממשלה מ' איתן:

מסכים.

היו"ר ו' צאדק חאג'-יחיא:

דיון במליאה.

שבח וייס (העבודה):

אני מציע דיון בתקשורת.

היו"ר ו' צאדק חאג'-יחיא:

חבר הכנסת שבח וייס רוצה להסיר את הצעתו של חבר הכנסת סעד. בבקשה, אדוני.

שבח וייס (העבודה):

אדוני היושב-ראש, אני למעשה אמרתי את מה שהייתי צריך להגיד לחבר הכנסת סעד,
מהמקום. אני אמרתי לו מהמקום, כך שאני מוותר למישהו אחר, אם הוא רוצה.

היו"ר ו' צאדק חאג'-יחיא:

תודה רבה. נעבור להצבעה. חבר הכנסת סגן השר מיכאל איתן מציע דיון במליאה,
כך שאנו עוברים להצבעה. בבקשה.

הצבעה מס' 22

בעד ההצעה לכלול את הנושא בסדר-היום – 10

נגד – אין

נמנעים – אין

ההצעה לכלול את הנושא בסדר-היום של הכנסת נתקבלה.

היו"ר ו' צאדק חאג'-יחיא:

חברי הכנסת, בעד – 10, נגד – אין, נמנעים – אין. הנושא: מתקפת ארצות-הברית
ובריטניה בעירק וההפגנות בשטחי הרשות הפלסטינית, יועבר לדיון במליאה. תודה
רבה.

שאילתות ותשובות

היו"ר ו' צאדק חאג'-יחיא:

עכשיו אנחנו עוברים לשאילתות לשר הפנים, וישיב עליהן השר המתאם, שקיבל את
ייפוי כוחו של שר הפנים. בבקשה.

שבח וייס (העבודה):

יש פה שינוי במבנה הדמוקרטי.

סגן שר במשרד ראש הממשלה מ' איתן:

אני מסכים אתך, אבל אני הסכמתי לעלות כאן רק בתנאי שלא יהיו שואלים, שהכול
יעבור לפרוטוקול.

היו"ר ו' צאדק חאג'-יחיא:

שר הפנים עסוק בצפון כנראה, בליווי – – –

שבח וייס (העבודה):

הוא דווקא איש טוב, זה לא אישי. תמיד בדמוקרטיה יש שלוש זרועות: המחוקקת,
המבצעת, השופטת. אצלנו: המחוקקת, השופטת ומיקי איתן.

היו"ר ו' צאדק חאג'-יחיא:

זה טוב, נרשום את זה: השופטת, המחוקקת ומיקי איתן – זה של חבר הכנסת שבח
וייס.

שבח וייס (העבודה):

השילוש הקדוש.

סגן שר במשרד ראש הממשלה מ' איתן:

תודה רבה על הקומפלימנטים.

גולים עירקים בישראל

חבר הכנסת ר' אדרי שאל את שר הפנים ביום ט"ו בשבט התשנ"ח (11 בפברואר
1998):

בישראל מצויים כמה אזרחים עירקים לשעבר, שנמלטו מארצם עקב דעותיהם השוללות
את המשטר הנוכחי שם. בית-המשפט קבע שהם אינם מסכנים את ביטחון המדינה.

רצוני לשאול:

1. מדוע לא ינופקו להם אשרות שהייה זמנית?

2. האם יש דרך נוספת למנוע את מעצרם החוזר ונשנה על-ידי המשטרה?

3. ככלל, מה היא מדיניות משרדך לגבי גולים פוליטיים בישראל?

תשובת שר הפנים א' סויסה:

(לא נקראה, נמסרה לפרוטוקול)

2-1. חלק מהעצירים שוחררו מבית-הסוהר בתנאים מגבילים, ולאחר שהם הפירו את
התנאים, נמנע המשך הטיפול בבקשותיהם.

3. אינני יכול לקבוע מדיניות. כל מקרה נשקל לגופו, כאשר ברקע אנו שוקלים את
מידת הסיכון בגירושו של האיש.

איחוד משפחותיהם של אזרחים ערבים בישראל

חבר הכנסת ה' מחאמיד שאל את שר הפנים ביום כ"ד באייר התשנ"ח (20 במאי
1998):

אזרחים ערבים שנישאו כחוק עם תושבי/ות השטחים הפלסטיניים או עם אזרחי חוץ
אחרים, ואפילו אלה שנולדו להם ילדים, נתקלים במקרים רבים בסירוב משרד הפנים
להעניק לבני זוגם תושבות קבע בישראל.

רצוני לשאול:

1. מה מונע את איחודן של משפחות אלה?

2. האם יבוטלו ההליכים האלה?

תשובת שר הפנים א' סויסה:

(לא נקראה, נמסרה לפרוטוקול)

2-1. מעמדו הסטטוטורי האזרחי של אדם בישראל נקבע בהתאם לחוקי מרשם
האוכלוסין והתקנות, כפי שהותקנו על-פיהם.

ככלל, ובהתאם לחוקים ולתקנות, נישואין הן בישראל והן בעולם כולו אינם מקנים
מעמד של אזרח. למרות זאת, נקבעה ואושרה על-ידי מדיניות, אשר על-פיה במקרים
של נישואי אזרח/תושב ישראלי עם זר יקנו לזר מעמד סטטוטורי מדורג, כאשר אם
הזוג עומד בקריטריונים שנקבעו בנוהל לאיחוד משפחות, הוא/היא יקבלו בשלב
הראשון אשרת שהייה עם אפשרות לעבודה בישראל.

בחלוף זמן ולאחר שיוברר שכל התנאים מתקיימים, ובהעדר מניעה כלשהי, ניתן
על-פי הנוהל לאשר מעמד אזרחי גבוה יותר – מעמד של תושב ארעי – המזכה במירב
הזכויות, לרבות אישור שהייה, אישור לעבודה בישראל וזכאות לביטוח בריאות
ממלכתי.

רישום עולים מחבר המדינות במרשם האוכלוסין

חבר הכנסת א' רובינשטיין שאל את שר הפניםביום ב' בסיוון התשנ"ח (27 במאי
1998):

רצוני לשאול:

1. כמה עולים חדשים מחבר המדינות רשומים במרשם האוכלוסין כלא-יהודים?

2. כמה מהם רשומים כנוצרים?

3. כמה מהם רשומים כמוסלמים?

תשובת שר הפנים א' סויסה:

(לא נקראה, נמסרה לפרוטוקול)

2-1. מספר העולים החדשים מחבר המדינות הרשומים במרשם האוכלוסין כלא-יהודים
הוא 166,029. 8,750 הצהירו על היותם נוצרים. 156,941 לא הצהירו על היותם
בני הדת היהודית, או שמעמדם לא ברור.

3. 338 רשומים כמוסלמים.

תוכנית לאיחוד רשויות מקומיות

חבר הכנסת ד' מגן שאל את שר הפנים ביום ט"ז בסיוון התשנ"ח (10 ביוני 1998):

עם הגשת המלצות הוועדה לאיחוד רשויות מקומיות, רצוני לשאול:

1. אילו מהמלצותיה נתקבלו ואומצו?

2. כיצד תיושם התוכנית?

תשובת שר הפנים א' סויסה:

(לא נקראה, נמסרה לפרוטוקול)

2-1. לצערי, טרם התחלנו ליישם את הדין-וחשבון בפועל. על שולחן בג"ץ מונחת
עתירה כנגד איחוד רשויות, וכל עוד לא ייתן בית-המשפט את החלטתו, אין טעם
להמשיך בתהליך.

אתר כלנית לאיסוף אשפה

חבר הכנסת ז' בוים שאל את שר הפנים ביום ט"ז בסיוון התשנ"ח (10 ביוני
1998):

אתר כלנית, שליד בית-גוברין, נפסל בעבר כאס"פ – אתר איסוף אשפה – ארצי
על-ידי ממשלת ישראל. לאחרונה התברר לי, שהוועדה הארצית לתכנון ובנייה
משקיעה כספים בתכנון מפורט של כלנית.

רצוני לשאול:

1. מדוע?

2. כמה כסף מפנה המשרד לתכנון אתר אפשרי בכלנית, ובכמה כסף הוא משתתף
בקידום הקמת אס"פ רותם?

3. האם ינחה השר את יושב-ראש הוועדה הארצית לגנוז את תוכנית כלנית?

סגן שר במשרד ראש הממשלה מ' איתן:

1, 3. לא ידוע לשר הפנים על גוף תכנוני כלשהו שהחליט לפסול את אתר כלנית,
אתר לאיסוף אשפה. האתר נדון בוועדה המחוזית דרום ובמועצה הארצית, ובסיום
ההליך הוא יועבר לממשלה לאישור, בהיותו במעמד של תוכנית מיתאר ארצית.

2. בעניין הכספים שהמשרד מפנה – הזמנת התכנון של האתר נעשתה על-ידי המועצה
האזורית יואב, ובסיוע משרד הפנים בהיקף של כ-200,000 שקלים חדשים.

אתר איסוף פסולת אפעה ממומן על-ידי המועצה האזורית תמר; חוזה התכנון טרם
נחתם.

אל תשאל אותי שאלות.

היו"ר ו' צאדק חאג'-יחיא:

חבר הכנסת זאב בוים, שאלה נוספת, בבקשה.

סגן שר במשרד ראש הממשלה מ' איתן:

חבר הכנסת בוים, אני מבקש שתביא בחשבון – – –

שבח וייס (העבודה):

זה לא "פייר", לא כתבו לו תשובה על השאלה הנוספת.

זאב בוים (הליכוד-גשר-צומת):

אדוני השר המשיב, המתאם.

היו"ר ו' צאדק חאג'-יחיא:

אני מבקש ממך, אל תקשה עליו.

זאב בוים (הליכוד-גשר-צומת):

עליתי לכאן למיקרופון לא בשביל לשאול שאלה נוספת, מכיוון שאני מודע לכך
שסגן השר מיכאל איתן, השר המתאם והמשיב, לא בקיא ולא אמור להיות בקיא בנושא
הזה.

אני כנראה אצטרך להמתין ששר הפנים, בהזדמנות, יהיה פה. אני רק אומר – – –

סגן שר במשרד ראש הממשלה מ' איתן:

אבל אתה יכול לומר את דעתך. זו הזדמנות טובה, לפחות נדע. אולי אחרי השאלה
שלך אני אדע במה מדובר.

זאב בוים (הליכוד-גשר-צומת):

אני רק אומר כך: למיטב ידיעתי, הוועדה המחוזית דחתה את התוכנית להקמת אתר
ארצי לסילוק פסולת באזור כלנית. כדי שאנשים יבינו מה זה כלנית, זה באזור
הגן הלאומי בית-גוברין ותל-מרשה.

משום כך, כשדנה הוועדה, היא דחתה זאת. משום כך, הופתעתי לשמוע שהתוכנית
הזאת לא נגנזה, אף שהחלופה לכלנית נמצאה בדודאים, וגם היא נתונה בביקורת.

היו"ר ו' צאדק חאג'-יחיא:

חבר הכנסת זאב בוים.

זאב בוים (הליכוד-גשר-צומת):

אני לא רוצה להרחיב יותר מזה. אני אדאג בהזדמנות לברר עם שר הפנים את הנושא
הזה. תודה רבה.

היו"ר ו' צאדק חאג'-יחיא:

אני מניח שהשר המתאם יבדוק את הנושא וישיב לך.

שבח וייס (העבודה):

לא צריך להפריז.

היו"ר ו' צאדק חאג'-יחיא:

תודה רבה.

סגן שר במשרד ראש הממשלה מ' איתן:

בבקשה. בהזדמנות הזאת אני רוצה לומר: מהניסיון הקצר שלי כאן, בכמה פעמים,
בכמה שאילתות הפכתי להיות מעין – ואני חושב שאולי צריך להרחיב את התפקיד
הזה של השר המתאם. צריך פעם אחת לדון בסידור הזה, שאם יש תשובות לא מספקות,
או אפילו להמריץ את הרשות המבצעת לעשות דברים, זה עובד לא רע.

אני מרגיש שברגע שאני בא מטעם הכנסת אל הרשות המבצעת, ואני אומר להם: תראו
– – –

היו"ר ו' צאדק חאג'-יחיא:

אני חושב שזה מצריך דיון בפני עצמו, ועכשיו אנחנו נמשיך.

שבח וייס (העבודה):

זרוע שלמה.

היו"ר ו' צאדק חאג'-יחיא:

חברי הכנסת, נמשיך עכשיו בתשובות על שאילתות.

סיפוח מקרקעין לתחום שיפוט המועצה האזורית משגב

חבר הכנסת ט' אלסאנע שאל את שר הפנים ביום ט"ז בסיוון התשנ"ח (10 ביוני
1998):

מר ע"ז – שמו המלא מופיע במקור – תושב העיר סח'נין שבגליל, הוא הבעלים עם
אביו של אדמה בשטח של 5 דונם בתוך היישוב סח'נין, אולם נמסר לו, כי
המקרקעין סופחו לתחום שיפוט מועצה אזורית משגב.

רצוני לשאול:

1. מה הוא היקף תחום שיפוט המועצה האזורית משגב, ומה הוא גודל האוכלסייה
שם?

2. מה הוא גודל תחום שיפוט עיריית סח'נין, ומה הוא גודל האוכלוסייה שלה?

3. מדוע לא יסופחו המקרקעין דלעיל לתחום שיפוט העיר סח'נין?

תשובת שר הפנים א' סויסה:

(לא נקראה, נמסרה לפרוטוקול)

3-1. שינוי שטח שיפוט אינו נוגע להיבט התכנוני. ייעודה של הקרקע הוא חקלאי,
ולכן לא ניתן לבנות עליה למגורים.

בקשותיו של הפונה נדונו בוועדה המקומית והמחוזית ונדחו.

סיפוח מקרקעין לתחום שיפוט המועצה האזורית משגב

חבר הכנסת ה' מחאמיד שאל את שר הפנים ביום כ"ג בסיוון התשנ"ח (17 ביוני
1998):

מר ע"ז – שמו המלא מופיע במקור – תושב סח'נין, מתכוון לבנות קורת-גג
למשפחתו בחלקה 60, גוש 19284, באזור שיפוט העיר סח'נין. אולם, ניסיונותיו
ופניותיו לקבלת היתר בנייה נתקלו בסירוב, מאחר שהשטח שייך לאזור שיפוט
המועצה האזורית משגב.

רצוני לשאול:

1. האם יכול משרדך להעביר את הקרקע הנ"ל לתחום שיפוט העיר סח'נין?

2. האם יוענק לנ"ל היתר בנייה באדמתו?

תשובת שר הפנים א' סויסה:

(לא נקראה, נמסרה לפרוטוקול)

2-1. ייעודה של הקרקע שבבעלותו של הפונה הוא חקלאי, וממילא לא ניתן לבנות
עליה למגורים. בקשתו לבנייה הובאה בפני הוועדה המקומית והמחוזית ונדחתה
מהנימוק הנזכר לעיל.

שינוי שטח שיפוט לא ישנה את ייעודה של הקרקע, וממילא אין טעם ואין גם הצדקה
לפעולה בדרך זו.

היו"ר ו' צאדק חאג'-יחיא:

נא להשיב על שאילתא מס' 3163, של חבר הכנסת וליד צאדק – ישנו. בבקשה,
אדוני. הנושא הוא: תעודות מעבר לירדן בעבור תושבי מזרח ירושלים.

תעודות מעבר לירדן לתושבי מזרח-ירושלים

חבר הכנסת ו' צאדק חאג'-יחיא שאל את שר הפנים ביום כ"ג בסיוון התשנ"ח (17
ביוני 1998):

נודע לי, שמשרדך מתכוון לשנות את נוהלי מתן היתרי היציאה לירדן בעבור תושבי
מזרח-ירושלים ולהחליפם בתעודות מעבר. דבר זה מקשה על התושבים.

רצוני לשאול:

1. האם מידע זה נכון?

2. מה הן סיבותיה של מדיניות זו, ומה הן ההשלכות שלה?

סגן שר במשרד ראש הממשלה מ' איתן:

2-1. השינוי שבוצע בא להקל על היוצאים ולמנוע מהם בקשת יציאה בכל פעם שרצו
לצאת.

משרד הפנים ממשיך לבדוק את ההשלכות ומתחייב לעשות הכול כדי לשפר ולהקל על
המבקשים.

היו"ר ו' צאדק חאג'-יחיא:

תודה רבה. אני לא רוצה לשאול שאלה נוספת, אבל אני מקווה שהדיון והבדיקה
הזאת ייעשו במהירות, כיוון שזה נטל כבד מאוד מאוד על תושבי מזרח-ירושלים
בכל הקשור בעניין הזה.

סגן שר במשרד ראש הממשלה מ' איתן:

אבל אני רוצה לשאול: אם נותנים להם תעודות מעבר במקום היתרי יציאה
חד-פעמיים, יכול להיות שלגבי חלק זה דווקא מקל.

היו"ר ו' צאדק חאג'-יחיא:

אני חושב שיש לזה השלכות פוליטיות-מדיניות. נעזוב את העניין הזה.

סגן שר במשרד ראש הממשלה מ' איתן:

פוליטיקה.

היו"ר ו' צאדק חאג'-יחיא:

נעזוב את העניין הזה, אני לא רוצה להכביד עליך. תודה רבה, אדוני.

תושבות לאזרח ישראל

חבר הכנסת ת' חטיב שאל את שר הפנים ביום כ"ג בסיוון התשנ"ח (17 ביוני
1998):

א"א – שמו המלא מופיע במקור – תושב ג'לג'וליה ואזרח ישראל, עובד כפועל
בבית-החולים "בילינסון". אשתו היא ילידת כפר חבלה בשטחים. הם נשואים משנת
1995.

רצוני לשאול:

מדוע לא אושרה תושבות לנ"ל אף שהוכחו נישואיה על-פי כל הדרישות של מינהל
האוכלוסין?

תשובת שר הפנים א' סויסה:

(לא נקראה, נמסרה לפרוטוקול)

הבקשה אושרה לאחר שנבדקו המסמכים שהוגשו ואומתו.

היו"ר ו' צאדק חאג'-יחיא:

נא להשיב על שאילתא מס' 3166, של חבר הכנסת ניסן סלומינסקי, ונושאה: העלאתם
של לא-יהודים בזהות בדויה. בבקשה, אדוני.

העלאת לא-יהודים בזהות בדויה

חבר הכנסת נ' סלומינסקי שאל את שר הפנים ביום כ"ג בסיוון התשנ"ח (17 ביוני
1998):

ב-7 ביוני 1998 פורסם בעיתונים, כי שני עולים מעירק העלו במרמה 54 מוסלמים
תחת זהות של קרובי משפחתם היהודים שסירבו לעלות לארץ. העולים החדשים קיבלו
תעודות זהות ישראליות וסיוע מלא ממשרד הקליטה.

רצוני לשאול:

מה יעשה משרדך למניעת הישנות תופעות כאלה?

סגן שר במשרד ראש הממשלה מ' איתן:

ובכן, השאילתא מתייחסת לפרשייה שנדמה לי שגם באה לידי ביטוי בכתבה
בטלוויזיה. מדובר בשני עולים מעירק שהעלו 54 מוסלמים – כך טוען חבר הכנסת
השואל – תחת זהות של קרובי משפחה יהודים שלהם, שהם עצמם, קרובי המשפחה
היהודים, סירבו לעלות לארץ. העולים קיבלו תעודות זהות ישראליות וסיוע מלא
ממשרד הקליטה, והשאלה היא, מה יעשה המשרד כדי למנוע הישנות תופעות כאלה.

ראשית, על מנת להסיר כל ספק – ואני מדבר בשמו של חבר הכנסת סלומינסקי – אני
רוצה לומר, שאין כאן, חס וחלילה, כוונה ליצור איזו דעה קדומה באשר לעובדה
שמדובר דווקא במוסלמים, אלא לא-יהודים – – –

ניסן סלומינסקי (מפד"ל):

כן, אבל זו היתה העובדה.

סגן שר במשרד ראש הממשלה מ' איתן:

נכון, זה מה שאני אומר. כי משתמע כאילו מהשאילתא שיש כאן איזו התייחסות
לעובדה שהם היו מוסלמים, כשבעצם ההתייחסות היא – – –

ניסן סלומינסקי (מפד"ל):

לא, מקרה שהיה – היה.

היו"ר ו' צאדק חאג'-יחיא:

חבר הכנסת סלומינסקי, תהיה לך אפשרות לשאול שאלה נוספת.

סגן שר במשרד ראש הממשלה מ' איתן:

יפה. אמרתי את זה בשמך, שלא יהיה ספק בעניין הזה. הכוונה היא לאנשים שעלו
כיהודים, נכון? הוצגו כיהודים וזכו בזכויות מתוקף היותם יהודים, בעוד שלא
היו יהודים.

היו"ר ו' צאדק חאג'-יחיא:

תודה רבה.

סגן שר במשרד ראש הממשלה מ' איתן:

ובכן התשובה היא כדלקמן – – –

היו"ר ו' צאדק חאג'-יחיא:

אה, זו היתה הקדמה?

סגן שר במשרד ראש הממשלה מ' איתן:

התייחסו אליו ברצינות, תראה איזו תשובה ארוכה:

בשנים האחרונות הופכת מדינת ישראל – ואולי זו דווקא תעודת זכות למדינת
ישראל – למקור משיכה לאזרחים במדינות רבות, בדרך כלל בגלל המצב הכלכלי
היותר-טוב במדינתנו לעומת מה שקורה במדינות האחרות, ואזרחים במדינות רבות
מנסים ככל יכולתם להגר לארץ בדרכים שונות ומשונות ולשהות פה באופן בלתי
חוקי.

עובדי מינהל האוכלוסין עושים ככל יכולתם למנוע כניסה לארץ כבר במעברי
הגבול, ולחלופין, כאשר הם מגיעים – לפעול לעזיבתם את הארץ.

בכתבה שצורפה מדובר על 27 מוסלמים – ולא 54, כפי שציין השואל – שניסו לעלות
לארץ במרמה, כאילו הם יהודים וכאילו הם זכאים בתוקף חוק השבות. לאחר שהמרמה
הזו נחשפה, הם נדרשו לעזוב את הארץ. חלקם חזרו לכורדיסטן, והשאר העדיפו
לצאת לאירופה.

לאור המקרה הזה, רעננו את ההנחיות לעוסקים במתן האשרות, וכן הודק הקשר עם
הסוכנות היהודית, שגם היא גוף שמטפל בהעלאת יהודים לארץ, וכיום מתקבלות רק
בקשות של קרובים מקרבה ראשונית ורק לאחר תחקור לגבי זהות מבקשי הבקשה.

היו"ר ו' צאדק חאג'-יחיא:

תודה, אדוני. חבר הכנסת סלומינסקי, יש לך שאלה נוספת?

ניסן סלומינסקי (מפד"ל):

לא.

היו"ר ו' צאדק חאג'-יחיא:

אתה מסתפק.

המצב התברואי של החופים המוכרזים בבת-ים

חברת הכנסת ת' גוז'נסקי שאלה את שר הפנים ביום ז' בתמוז התשנ"ח (1 ביולי
1998):

דוח סיכום עונת הרחצה 1997 קבע, כי המצב התברואי בחופים המוכרזים בבת-ים
ומצב המבנים הסניטריים ירוד ביותר, וכי הם מהווים סכנה לציבור.

רצוני לשאול:

1. האם תוקנו הליקויים שצוינו בדוח הנ"ל?

2. האם בשנה שחלפה אירעו מקרים של זיהום בחופים הנ"ל?

3. מה יעשה המשרד כדי להגן על הנופשים בחופי בת-ים בעונת הרחצה הנוכחית?

תשובת שר הפנים א' סויסה:

(לא נקראה, נמסרה לפרוטוקול)

1, 3. הממצאים שנמצאו לאחר הביקורת מעידים על שיפור ניכר והתייחסות לנושא
מצד העירייה הן ברמת האחזקה הפיזית והן ברמת האחזקה השוטפת.

2. לא ידוע על מקרי זיהום בחופים הנזכרים בשאילתא.

ריכוז מתן השירותים לתושבי ירושלים הערבים בסניף אחד של משרד הפנים

חבר הכנסת ע' דהאמשה שאל את שר הפנים ביום י"ד בתמוז התשנ"ח (8 ביולי
1998):

תושבי ירושלים הערבים, לרבות העיר המזרחית ופרבריה, מופנים לסניף אחד ויחיד
של משרד הפנים, בבניין "ג'נרלי", בכל שירות שהם דורשים, ולא משנה מה טיבו.
התושבים היהודים זוכים לטיפול בכל הסניפים הרבים, וזוכים במגוון השירותים
ללא הגבלה כנ"ל.

רצוני לשאול:

1. מדוע מרוכזים כל הערבים בסניף אחד בלבד?

2. האם ישונה המצב, ומה ייעשה בנדון?

תשובת שר הפנים א' סויסה:

(לא נקראה, נמסרה לפרוטוקול)

2-1. עד היום קיבלו תושבי ירושלים הערבים טיפול בלשכה למרשם האוכלוסין
במזרח העיר. הנחיתי את מנהל מינהל האוכלוסין לאפשר קבלת שירות לאזרחים
ממזרח-ירושלים בבניין "ג'נרלי" שבמערב העיר.

סגן שר במשרד ראש הממשלה מ' איתן:

אני יכול לשאול משהו?

היו"ר ו' צאדק חאג'-יחיא:

בבקשה.

סגן שר במשרד ראש הממשלה מ' איתן:

אדוני היושב-ראש, אני שואל אותך, אני חושב על זה: למה אני צריך להשיב היום
על הדברים האלה? אם אני רק משיב את התשובות כמו שהן, והשר איננו, מה יוצא
לחברי הכנסת מזה? מדוע אני צריך לעמוד כאן ולהשיב? למה אנחנו לא קובעים,
שאם השר לא יכול לענות על שאלה נוספת, לא תהיה תשובה היום, היא תהיה בפעם
אחרת, וחבר הכנסת לפחות יקבל תשובה על השאלה הנוספת. נדמה לי שהתשובה שנתתי
לו לא מספקת אותו.

דוד טל (ש"ס):

מיקי, למה עלית בכלל?

סגן שר במשרד ראש הממשלה מ' איתן:

עכשיו אני חושב על זה; אני מוצא את עצמי במצב כזה. זו הפעם הראשונה שאני
עושה את זה. אני אגיד לך למה עליתי. כי אמרו לי ששום שואל לא יהיה פה.

היו"ר ו' צאדק חאג'-יחיא:

אתה שאלת. בוא ואשיב לך. לפי התקנון, אני חושב שיש אפשרות לשר להשיב במקומו
של שר אחר – זה דבר ראשון. דבר שני – למה הסכמת לבוא להשיב? היית יכול
להגיד שאתה לא מסכים, ואנחנו עושים את זה.

סגן שר במשרד ראש הממשלה מ' איתן:

אני אומר לך למה הסכמתי.

היו"ר ו' צאדק חאג'-יחיא:

אתה מפנה את השאלה אלי, אף שתקנונית זה כשר למהדרין?

סגן שר במשרד ראש הממשלה מ' איתן:

אין לי טענה אל היושב-ראש. אני רק אומר שאני מרגיש לא בנוח ואני אומר: אני
לא אעשה את זה פעם נוספת.

היו"ר ו' צאדק חאג'-יחיא:

בסדר גמור, אתה הסקת מסקנות.

שכר המצילים בחיפה

חבר הכנסת ש' הלפרט שאל את שר הפנים ביום כ"ח בתמוז התשנ"ח (22 ביולי
1998):

פורסם ששביתת המצילים בחיפה היא בעקבות דרישה לקבלת שכר שבת בשיעור של
475%. מדובר בדרישה שגם עובדים ארעיים יקבלו סכום זה כשכר שבת.

רצוני לשאול:

1. האם הידיעה נכונה?

2. אם כן – האם משרדך מסכים לתשלום שכר כה גבוה?

3. מה ייעשה כדי למנוע את השביתה?

תשובת שר הפנים א' סויסה:

(לא נקראה, נמסרה לפרוטוקול)

2-1. נכון להיום, המצילים מקבלים 475% בגין עבודתם בשבתות וחגים. משרדי
מתנגד לתשלום, והנושא נמצא במשא-ומתן, כשהכוונה היא להעמידו של 300% לשעה
בגין עבודתם בשבתות וחגים.

גירושה של עולה מאוקראינה

חבר הכנסת א' מאסלה שאל את שר הפנים ביום י"ג באב התשנ"ח (5 באוגוסט 1998):

בידיעה שפורסמה בעיתון "ערי המפרץ" ב-24 ביולי 1998 נכתב על אבסורד הקיים
לגבי עולה מאוקראינה, המיועדת, מחד גיסא, לגירוש מהארץ, אולם מאידך גיסא
היא איננה יכולה לעשות זאת, כיוון שהיא ערבה לסל הקליטה של בעלה.

רצוני לשאול:

1. כמה מקרים כאלה ידועים למשרד הפנים?

2. האם אין תיאום בנושא בין משרדי הקליטה והפנים? מדוע?

3. כיצד ינהג המשרד במקרה שפורסם?

תשובת שר הפנים א' סויסה:

(לא נקראה, נמסרה לפרוטוקול)

1. למשרד הפנים לא ידוע על מקרים נוספים מעין אלה.

3-2. בדרך כלל קיים תיאום בין משרד הפנים למשרד הקליטה.

אינני יכול להתייחס למקרה הספציפי בהעדר פרטים מדויקים שיסייעו לנו לאתר את
המקרה.

היו"ר ו' צאדק חאג'-יחיא:

עכשיו עוד הפעם תורי, שאילתא מס' 3531, של חבר הכנסת וליד צאדק, שעניינה:
מדיניות משרד הפנים בדבר נשים ערביות ישראליות.

שבח וייס (העבודה):

אדוני, אתה יודע שיש משרה של רב-טפסר, ואתה ת"פ שר – תחת פיקוד שר.

היו"ר ו' צאדק חאג'-יחיא:

בבקשה, אדוני, אם התשובה מוכנה, אני מוכן לשמוע.

סגן שר במשרד ראש הממשלה מ' איתן:

התשובה מוכנה.

היו"ר ו' צאדק חאג'-יחיא:

ואני אסתפק בתשובתך.

דוד טל (ש"ס):

לגבי השאלה הראשונה התשובה היא: כן, לגבי השאלה השנייה התשובה היא: לא.

שבח וייס (העבודה):

ולגבי השאלה השלישית – אולי.

דוד טל (ש"ס):

לא, לגבי השלישית התשובה היא: אין לי מה להוסיף מעבר לתשובות על השאלה
הראשונה והשאלה השנייה.

היו"ר ו' צאדק חאג'-יחיא:

יכול להיות כן, ויכול להיות לא, וזה הכול.

סגן שר במשרד ראש הממשלה מ' איתן:

לא, אני חושב שמה שנעשה כאן אינו מכובד. אנשים מכינים תשובות. יש פקידים
שעובדים על כך, זה עולה כסף, וזה לא נגמר, זה לא טוב.

היו"ר ו' צאדק חאג'-יחיא:

אדוני, אני לא לחוץ בזמן. אתה יכול לחפש, ויש לי גם עוד שאילתא שאתה יכול
להשיב עליה מייד.

סגן שר במשרד ראש הממשלה מ' איתן:

אני אענה ברצון.

היו"ר ו' צאדק חאג'-יחיא:

חבר הכנסת מיכאל קליינר איננו כאן, כך שאתה יכול להשיב אוטומטית, בנשימה
אחת ארוכה.

סגן שר במשרד ראש הממשלה מ' איתן:

אני דפדפתי בשאילתות אחרות, משום שתוך כדי האמירות "איננו" ו"להעביר
לפרוטוקול" ראיתי שהיתה שאילתא דומה מאוד של חבר הכנסת תאופיק חטיב, שאת
התשובה עליה העברנו עכשיו לפרוטוקול.

מדיניות משרד הפנים כלפי נשים ערביות ישראליות

חבר הכנסת ו' צאדק חאג'-יחיא שאל את שר הפנים ביום י"ג באב התשנ"ח (5
באוגוסט 1998):

החלטת בג"ץ מ-22 ביולי 1998 בדבר נשים ערביות ישראליות הנישאות לתושבי
השטחים קבעה, שעל משרדך לשקול מחדש את מדיניותו, שלפיה נאלצות ערביות
ישראליות הנישאות לתושבי השטחים לוותר על אזרחותן. משרדך מתנה החזרת
האזרחות לעותרות בניתוק קשריהן עם בעליהן.

רצוני לשאול:

האם זו מדיניות עקרונית של משרדך?

סגן שר במשרד ראש הממשלה מ' איתן:

ובכן התשובה של שר הפנים היא כזאת. אתה רוצה שאני אקרא אותה?

היו"ר ו' צאדק חאג'-יחיא:

כן, בבקשה.

סגן שר במשרד ראש הממשלה מ' איתן:

מעמדו הסטטוטורי האזרחי של אדם בישראל נקבע בהתאם לחוקי מרשם האוכלוסין
ועל-פי התקנות שהותקנו על-פי החוקים הללו.

היו"ר ו' צאדק חאג'-יחיא:

אדוני, זו התשובה על השאילתא שלי?

סגן שר במשרד ראש הממשלה מ' איתן:

כן, זו תשובה על השאילתא שלך. השאילתא שלך היא בדבר נשים ערביות ישראליות
הנישאות לתושבי השטחים.

היו"ר ו' צאדק חאג'-יחיא:

ונשללות מהן זכויות אזרחיות וסוציאליות רבות.

סגן שר במשרד ראש הממשלה מ' איתן:

ומהם הקריטריונים והמדיניות – את זה שאלת.

היו"ר ו' צאדק חאג'-יחיא:

נכון.

סגן שר במשרד ראש הממשלה מ' איתן:

חבר הכנסת תאופיק חטיב שאל ספציפית על תושב ג'לג'וליה, אזרח ישראל, שעובד
כפועל בבית-החולים "בילינסון", ואשתו ילידת כפר חבלה בשטחים – מדוע לא
אושרה התושבות לנ"ל. זאת אומרת, זה די דומה. אני הבאתי את השאילתא הזאת על
מנת להביא אותה כדוגמה בתשובה, כדוגמה נוספת.

ובכן, ככלל ובהתאם לחוקים ולתקנות, נישואין הן בישראל והן בעולם כולו, גם
במדינות אחרות, אינם מקנים מעמד של אזרח כשלעצמם. למרות זאת, נקבעה ואושרה
מדיניות, אשר על-פיה, במקרים של נישואי אזרח או תושב ישראלי עם זר, יקנו
לזר מעמד סטטוטורי מדורג, ואם הזוג עומד בקריטריונים שנקבעו בנוהל לאיחוד
משפחות, הוא או היא יקבלו בשלב הראשון אשרת שהייה עם אפשרות לעבודה בישראל.
כלומר, קיימים מדרגים מסוימים של אישורי שהייה, והמדרג הנמוך ביותר שניתן
אם הזוג עומד בקריטריונים הוא, שבן-הזוג מקבל אשרת שהייה עם אפשרות לעבודה
בישראל, על מנת שהם יוכלו לפחות לחיות ולהתפרנס בישראל. בחלוף זמן, ולאחר
שהובררו כל התנאים וקיומם, ובהעדר מניעה ניתן על-פי הנוהל לאשר מעמד אזרחי
גבוה יותר, מעמד של תושב ארעי המזכה במירב הזכויות, לרבות אישור שהייה,
אישור עבודה בישראל וזכאות לביטוח בריאות ממלכתי.

עמדת משרד הפנים היא, שאם נשים – אני לא יודע אם מדובר כאן במקרים ספציפיים
– אכן הגישו בקשה לוויתור על אזרחותן, והבקשה אושרה כחוק, אך מטעמים
הומניטריים סיבת הבקשה לוויתור על האזרחות הישראלית בטלה, משרד הפנים מוכן
לאשר חזרתן של הנשים והענקת מעמד של תושבות קבע, ועל כן קבלת תושבות הקבע
מותנית בניתוק הקשר לאזור יהודה ושומרון. הבנת?

היו"ר ו' צאדק חאג'-יחיא:

אני לא מבין.

סגן שר במשרד ראש הממשלה מ' איתן:

גם אני לא מבין.

היו"ר ו' צאדק חאג'-יחיא:

אני מקווה שנתנתק מיהודה ושומרון, זאת אומרת הגדה המערבית ורצועת-עזה.

סגן השר ישיב על שאילתא מס' 3558, של חבר הכנסת מיכאל קליינר; איננו –
לפרוטוקול.

סגן שר במשרד ראש הממשלה מ' איתן:

סליחה, רק שנייה, אני רוצה לציין בתשובה, למה הוצאתי את התשובה על שאילתא
של תאופיק חטיב, שדיבר על תושבת ג'לג'וליה והנישואין שלה. אז התשובה היתה,
שבעקבות השאילתא אושרה הבקשה לאחר שהמסמכים נבדקו.

היו"ר ש' וייס:

תודה רבה לסגן השר. אנחנו ממשיכים.

טיפול בתלונה על עיריית נתניה

חבר הכנסת מ' קליינר שאל את שר הפנים ביום ח' בחשוון התשנ"ט (28 באוקטובר
1998):

ב-29 ביולי 1998 הוגשה למשטרה תלונה – צילומה רצוף בזה – המדברת על הנעשה
בעיריית נתניה. על-פי הנטען, המשטרה איננה מטפלת בתלונה, למרות ראיות
שנמסרו לה, והאנשים שנגדם התלוננו ממשיכים בתפקידם.

רצוני לשאול:

האם יש מקום שגם משרד הפנים יבדוק את הטענות, נוסף על הטיפול המשטרתי?

תשובת שר הפנים א' סויסה:

(לא נקראה, נמסרה לפרוטוקול)

מן המוסכם הוא, שכאשר גוף כמשטרת ישראל מבצע חקירה כלשהי, אין גופי הביקורת
במדינת ישראל מבצעים עבודת ביקורת מקבילה, וזאת כדי למנוע מצב שבו תופרע
חקירת המשטרה הנסמכת לא אחת על מסמכים הנלקחים מהגוף הנחקר לצורך החקירה.
אשר על כן, ברור הדבר כי משרדנו לא יערוך שום פעולת ביקורת כל עוד מתבצעת
חקירה משטרתית בעניין.

הנפקת ספחים לתעודות זהות של תושבות ישראל שוויתרו על אזרחותן

חבר הכנסת ו' צאדק חאג'-יחיא שאל את שר הפנים ביום ט"ו בחשוון התשנ"ט (4
בנובמבר 1998):

ידוע לי, כי עשרות תושבות ערביות אולצו לוותר על אזרחותן בשל נישואיהן בגדה
ובעזה. הספח לתעודת הזהות נלקח מהן ולא הושב על אף פניותיהן, דבר אשר שולל
מהן ומילדיהן זכויות אזרחיות וסוציאליות רבות.

רצוני לשאול:

1. מה היא המדיניות העומדת מאחורי צעד זה?

2. האם יפתור משרדך בעיה רחבת היקף זו?

תשובת שר הפנים א' סויסה:

(לא נקראה, נמסרה לפרוטוקול)

2-1. הנשים לא אולצו לוותר על אזרחותן הישראלית, ההיפך הוא הנכון: בקשתן
היתה לוויתור על האזרחות הישראלית שנבעה מרצונן לקבל תושבות קבע באזור
יהודה ושומרון, והיא התקבלה על-ידי שר הפנים.

למרות האמור לעיל, בתצהיר שהוגש על-ידי מנהל מינהל האוכלוסין לבג"ץ נמסר,
כי משיקולים הומניטריים ובאותם מקרים שהמבקשות הן אלמנות או גרושות ואשר
זיקתן לאזור יהודה ושומרון וקשריהן עם בני זוגן נותקו ובהעדר מניעה
ביטחונית נאשר זכות לישיבת קבע בישראל.

השביתה במשרד הפנים

חבר הכנסת ב' בן-אליעזר שאל את שר הפנים ביום כ"ב בחשוון התשנ"ט (11
בנובמבר 1998):

בימים אלה מגיעה השביתה במשרד הפנים לשבוע השלישי. העיצומים המתקיימים
במשרד הפנים פוגעים בענף התיירות, המצוי בשנה האחרונה במשבר בשל הירידה
במספר התיירים המגיעים ארצה.

רצוני לשאול:

1. האם משרדך מודע לבעיה שנוצרה בשל השביתה?

2. מה נעשה כדי למצוא פתרון לשביתה המתמשכת?

תשובת שר הפנים א' סויסה:

(לא נקראה, נמסרה לפרוטוקול)

2-1. בינתיים הסתיימה השביתה במשרד הפנים.

במהלך השביתה התקיימו שיחות ביני לבין שר התיירות וניתנו פתרונות נקודתיים
לפתרון בעיות מיידיות.

היו"ר ש' וייס:

אני מאוד מודה לך, אדוני. אנחנו ממשיכים.

וליד צאדק חאג'-יחיא (מרצ):

הוא לא השיב על השאילתא שלי. טוב, שתעבור לפרוטוקול.

היו"ר ש' וייס:

אבל הוא ממהר לכפר-קאסם.

סגן שר במשרד ראש הממשלה מ' איתן:

כאן התשובה ברורה. התשובה היא, שהן לא אולצו לוותר על אזרחותן, ולמרות
הכול, בתצהיר שהוגש על-ידי מנהל מינהל האוכלוסין לבג"ץ נמסר, כי משיקולים
הומניטריים, כאשר המבקשות הן אלמנות וגרושות וזיקתן לאזור יהודה ושומרון
וקשריהן עם בני זוגן נותקו, משרד הפנים יאשר את זכות ישיבת הקבע בישראל.

היו"ר ש' וייס:

אני מאוד מודה לך, אדוני. אנחנו ממשיכים בסדר-היום.

וליד צאדק חאג'-יחיא (מרצ):

אבקש שאלה נוספת.

היו"ר ש' וייס:

למה שתשאל עוד שאלה? הוא לא יכול לתת את התשובה. מתוך שיקולים הומניטריים
הוא ענה. אל תשאל עוד שאלה.

סגן שר במשרד ראש הממשלה מ' איתן:

פעם אחרונה.

היו"ר ש' וייס:

תודה. תמסור דרישת שלום למארחים ולשיח' ולכל המסובים והחוגגים שם גם בשמי.
תודה. אני מאוד מודה לך, כבודו.

אנחנו ממשיכים בסדר-היום. סגן שר הבריאות ישיב על שאילתות שנועדו לשר
העבודה והרווחה. בבקשה, אדוני סגן השר בניזרי, תואיל בטובך להגיע לכאן.

אני שוב מבקש להודיע מעל דוכן הכנסת בנוכחות שני סגני שרים – אני יודע
ומודע לכך שזאת תקופת בין-ערביים, ערב בחירות; אני לא יודע אם זה בערב
בחירות או בבוקר בחירות. אני שומע שכבר מתכמנים אילו בחירות במאי או ביוני;
זאת תהיה המדינה היחידה בעולם המערבי שאפשר להחליט שם בחודש דצמבר על הקדמת
בחירות ולקיים אותן ביוני. תעתוע מטורף, מוזר.

סגן שר הבריאות ש' בניזרי:

פטה מורגנה.

היו"ר ש' וייס:

מתעתע, עושה פלסתר את כל המשחק הדמוקרטי.

סגן שר הבריאות ש' בניזרי:

למה? יש לנו משכורת לחצי שנה נוספת.

היו"ר ש' וייס:

נכון, משהו מדהים. ובינתיים יהיה לנו בלגן עד אז.

סגן שר הבריאות ש' בניזרי:

חבר הכנסת מחאמיד היה פה, איפה הוא? נעלם.

היו"ר ש' וייס:

אדוני סגן שר הבריאות וחברי הטוב שלמה בניזרי ישיב על שאילתא מס' 2837, של
חבר הכנסת מחאמיד – לפרוטוקול.

סגן שר הבריאות ש' בניזרי:

הנה, הוא נמצא פה. כבר העברנו את התשובה לפרוטוקול.

היו"ר ש' וייס:

אתה לא נסעת לחגיגה בגלל שאילתא אחת, מוזר מאוד.

האשם מחאמיד (חד"ש-בל"ד):

שאלה מצוינת, בשביל זה חיכיתי.

היו"ר ש' וייס:

אין לי ספק. מכון דמוגרפי. סגן השר ישיב על השאילתא. בבקשה.

המרכז לדמוגרפיה

חבר הכנסת ה' מחאמיד שאל את שר העבודה והרווחה ביום ח' בחשוון התשנ"ט (28
באוקטובר 1998):

נודע לי מכלי התקשורת על קיומו של מכון דמוגרפי להגדלת הילודה בקרב היהודים
בארץ.

רצוני לשאול:

1. מי מממן פעילות מכון זה?

2. מה הן מטרותיו של מכון זה?

3. האם נשקלת סגירת המכון?

סגן שר הבריאות ש' בניזרי:

כן, כן, שאלה חשובה מאוד עם הרבה תקשורת. אני אומנם לא השר הממונה על
הנושא, אבל כשקראתי את שאלתך באמת היו לי כמה תמיהות. נודע לי מכלי התקשורת
הכותב על קיומו של מכון דמוגרפי להגדלת הילודה בקרב היהודים בארץ. השאלה
האחרונה באמת עניינה אותי – האם נשקלת סגירת המכון. בוא ואתחיל את התשובות
שלי. אם אפשר, קצת ווליום כדי שאני אשמע את עצמי.

1. באפריל 1978 הודיעה הממשלה על העברת המרכז לדמוגרפיה למשרד העבודה
והרווחה. פעילות המרכז ממומנת על-ידי המשרד.

2. המרכז לדמוגרפיה הוקם כתוצאה מהחלטת ממשלה מיום 9 באפריל 1967, הקובעת
מדיניות של עידוד הילודה היהודית, ואני מתפלא איך רק עכשיו נודע לך
מהתקשורת, כאשר הוא קיים כמעט כימי שנות חיי.

האשם מחאמיד (חד"ש-בל"ד):

אדוני היושב-ראש, שמעת את התשובה?

היו"ר ש' וייס:

מה הוא אמר? תהיה לך שאלה נוספת ותוכל לשאול.

סגן שר הבריאות ש' בניזרי:

ב-11 במאי 1986 התקבלה החלטה נוספת, המחזקת את החלטת הממשלה הראשונה בנושא
ומזכירה את המרכז לדמוגרפיה כגורם שתפקידו לכוון את פעילות המשרדים שיש להם
השפעה על גידול האוכלוסייה ועל פרטים דמוגרפיים אחרים.

3. אין כל כוונה לסגור את המרכז לדמוגרפיה. יתירה מזו, לאחרונה, אומר השר,
מיניתי מועצה ציבורית לדמוגרפיה, שתפקידה לייעץ לממשלה באמצעותי בכל הנוגע
למדיניות דמוגרפית על היבטיה השונים. המועצה הזאת תסתייע במרכז לדמוגרפיה,
שבכוונתי לחזק בכוח אדם ובתקציב, כדי שישמש משענת מקצועית איתנה לעבודת
המועצה. עד כאן תשובתי-תשובתו.

האשם מחאמיד (חד"ש-בל"ד):

אדוני היושב-ראש, שמעת את התשובה? תשובה מאוד מדהימה.

היו"ר ש' וייס:

יש לנו בעיה.

סגן שר הבריאות ש' בניזרי:

אני מסיים. אני תמיד עושה את ההחלפות האלה.

היו"ר ש' וייס:

אתה בתוך העסק ותוכל לענות לו?

שאלה נוספת לחבר הכנסת מחאמיד.

סגן שר הבריאות ש' בניזרי:

אם לא, אני אדאג שיענו לו. אני אעשה משהו אחר. אני לא אתמרמר פה כמו מיכאל
איתן, אני אדאג שיענו לו. איציק, תרשום.

האשם מחאמיד (חד"ש-בל"ד):

אדוני היושב-ראש, שאלה קצת אישית לכבודו, כבוד סגן השר. האם אתה לא חושב,
אדוני – כל מה שאמרת עד כה, אולי אתה לא כתבת את זה, השימוש במלה דמוגרפיה,
טיפול דמוגרפי, משרד שמטפל בעידוד ילודה יהודית – אין בזה גזענות, אדוני
סגן השר? רק כן או לא. אם אין – אני אבין את הכול. ואם יש – – –

סגן שר הבריאות ש' בניזרי:

מה קרה שהתעוררת? מ-9 באפריל 1967, מה קרה שפתאום התעוררת? אתה חבר כנסת
ותיק מאוד.

האשם מחאמיד (חד"ש-בל"ד):

זה שהיה עוול 50 שנה, זה לא אומר שזה הפך דבר צודק היום. זה נשאר עוול,
לדעתי, זה נשאר פשע וזה נשאר גזעני.

סגן שר הבריאות ש' בניזרי:

אתה צודק שהפנית את השאלה למפלגת העבודה, שהיא עשתה את זה.

היו"ר ש' וייס:

חברי, חבר הכנסת האשם מחאמיד, יש דמוגרפיה ויש "דמון גרפיה". זה פשוט
דמוני.

סגן שר הבריאות ש' בניזרי:

סליחה, אני רוצה להשיב באופן עקרוני.

היו"ר ש' וייס:

תודה רבה לסגן השר.

סגן שר הבריאות ש' בניזרי:

רגע, לא.

היו"ר ש' וייס:

יש עוד תשובה, בבקשה.

סגן שר הבריאות ש' בניזרי:

אני חושב, שכאשר הוקמה מדינת ישראל, היא הוכרזה כבית לאומי לעם היהודי. כך
היא הוכרזה. אם ארצות-הברית או מדינות האסלאם יעשו מרכז לעידוד האוכלוסייה
הערבית באירן, אני לא חושב שאנחנו נראה בזה גזענות, כי הם רוצים להרבות
אוכלוסין.

איש לא מונע מהאוכלוסייה הערבית שום זכות. חבר הכנסת האשם מחאמיד, אתה יודע
שלפחות מפלגתי היא בעד שוויון זכויות לערבים במדינת ישראל, ואנחנו דואגים
לכך. ודאי שלא נמנע שום זכות משום ערבי. אנחנו לא אברהם פורז שמבקש למנוע
ילודה במדינת ישראל. כל אזרח במדינת, ישראל שיביא ילדים. אצלכם כמעט לא
צריך לעודד, וגם באוכלוסייה שלי לא צריך לעודד. צריך לעודד אוכלוסייה
מסוימת שלא מביאה ילדים.

האשם מחאמיד (חד"ש-בל"ד):

לפיכך, האם אני יכול באופן רציונלי להקים משרד כזה לאוכלוסייה הערבית – – –
והוא יהיה ממומן על-ידו?

סגן שר הבריאות ש' בניזרי:

שאלתך נרשמה. השאלה היא שאלה צודקת.

היו"ר ש' וייס:

התשובה בקדנציה של הכנסת הבאה.

סגן שר הבריאות ש' בניזרי:

השאלה צודקת – האם מותר להקים משרד לעידוד האוכלוסייה הערבית.

היו"ר ש' וייס:

ההמשך יבוא.

סיוע ליולדות הזקוקות לתקופת החלמה

חבר הכנסת נ' דהן שאל את שר העבודה והרווחה ביום ח' בחשוון התשנ"ט (28
באוקטובר 1998):

משרדך מסייע, באמצעות הרשויות המקומיות, ליולדות הנזקקות להחלמה. למיטב
ידיעתי, התעריף נמוך ביותר ואינו ריאלי, ויזמי בתי-ההחלמה ליולדות מסבסדים
את העלות בהוצאות גבוהות.

רצוני לשאול:

1. מה הוא סכום הסיוע שמקצה משרדך ליולדות?

2. האם מסייע משרדך גם ישירות לבתי-ההחלמה?

3. האם יישקל להעלות את התעריף או להגביר את הסיוע?

תשובת שר העבודה והרווחה א' ישי:

(לא נקראה, נמסרה לפרוטוקול)

1. ההשתתפות השנתית של המשרד בשירות זה היא 166,000 ש"ח נטו. סכום זה מועבר
בעבור אמהות יולדות אשר על-פי "נזקקות וזכאות" זקוקות לסיוע בתחום זה.

2. אין כל העברה ישירה של סיוע ממשרדי לבתי-ההחלמה ליולדות.

עם זאת, מסגרות אלה מקבלות סיוע מן האפוטרופוס הכללי גם על-פי המלצתנו.

3. תחום ההחלמה לאם וליילוד כלול כאחד מתחומי העזרה בהצעת החוק למשפחות
ברוכות ילדים. בכוונתי לקדם את הצעת החוק. עד לפתרון זה אבחן דרך לתגבר את
הסעיף התקציבי הזה.

שכר יום מילואים לסטודנט שאינו עובד

חבר הכנסת ש' וייס שאל את שר העבודה והרווחה ביום ח' בחשוון התשנ"ט (28
באוקטובר 1998):

רצוני לשאול:

1. מה היא הסיבה לכך שסטודנט שאינו עובד ויוצא לשירות מילואים מתוגמל רק
ב-70% משכר המינימום? למעשה, אלה תגמולים הזהים לתמלוגים של מובטל.

2. האם נשקל לשנות מצב זה ולהעלות את התשלום לפחות לדרגת שכר המינימום?

סגן שר הבריאות ש' בניזרי:

1. התגמול המינימלי המשולם על-פי חוק הביטוח הלאומי הוא 45% מהשכר הממוצע
במשק כפי שנקבע בחודש ינואר של כל שנה. תגמול זה מתעדכן בתוספות היוקר
שמשולמות במהלך השנה.

2. מתבצעות פעולות לשיפור המצב. בוועדת העבודה והרווחה נמצאים בהליכי חקיקה
תיקונים לחוק הביטוח הלאומי, הקובעים רצפת תגמול בגובה שכר המינימום לכל
הגמלאות מחליפות השכר, לרבות תגמול מילואים.

היו"ר ש' וייס:

תודה רבה. שאלה נוספת – בעקבות שביתת הסטודנטים רציתי לשאול זאת בהדגשה.
מדוע לא תעשו את זה מהר מאוד, כדי לעשות לפחות קצת צדק ולשפר את מצבם
הכלכלי הדחוק של רוב הסטודנטים, במיוחד כשהם יוצאים למילואים? אני מבין
שהתשובה היא שעכשיו זה נעשה בוועדת העבודה והרווחה. תודה רבה.

אמנות ארגון העבודה הבין-לאומי

חברת הכנסת ת' גוז'נסקי שאלה את שר העבודה והרווחה ביום ח' בחשוון התשנ"ט
(28 באוקטובר 1998):

במסמך של ד"ר עוזר כרמי, מזכ"ל האגודה הישראלית לחקר יחסי העבודה, נמסר, כי
מאז שנת 1975 לא אשררה ישראל אף לא אמנה אחת של ארגון העבודה הבין-לאומי.

רצוני לשאול:

1. מה היא הסיבה לאי-אשרור האמנות?

2. מה ייעשה כדי להצטרף אל יתר הארצות אשר חתמו על אמנות מתקדמות אלו?

תשובת שר העבודה והרווחה א' ישי:

(לא נקראה, נמסרה לפרוטוקול)

2-1. אחרי שנת 1975 אישרה ישראל שמונה אמנות של ארגון העבודה הבין-לאומי.
בסך הכול אושרו על-ידי ישראל עד היום 45 אמנות, בעוד הממוצע של אישור אמנות
על-ידי חברות ארגון העבודה הבין-לאומי הוא כ-37 אמנות למדינה.

כידוע, ישראל היא אחת המדינות המתקדמות בעולם מבחינת הנושאים המטופלים
באמנות ארגון העבודה הבין-לאומי, כגון תנאי עבודה, בטיחות בעבודה וביטחון
סוציאלי.

תהליך האישור של אמנה בין-לאומית הוא ארוך יחסית, הואיל ונבדקים כל ההיבטים
הקשורים ביישום האמנה והתאמת החקיקה הישראלית לנוסח האמנה.

תוכנית אב לילדים בסיכון ואלימות במשפחה

חברת הכנסת נ' בלומנטל שאלה את שר העבודה והרווחה ביום ט"ו בחשוון התשנ"ט
(4 בנובמבר 1998):

בתוכנית אב לילדים בסיכון ואלימות במשפחה משתתפים בשנה הנוכחית 58 יישובים
במדינה.

רצוני לשאול:

1. מה הם הקריטריונים לבחירת היישובים?

2. אילו יישובים נבחרו?

3. מה מתוכנן לגבי תוכנית זו לשנה הבאה?

תשובת שר העבודה והרווחה א' ישי:

(לא נקראה, נמסרה לפרוטוקול)

אכן בתוכנית האב לילדים בסיכון ולאלימות במשפחה כלולים 58 יישובים.

1. בשמונה יישובים מופעלים מרכזים לילד ולמשפחה – תוכניות לפיתוח מודל
עבודה.

בחירת היישובים נעשתה על-ידי ועדת ההיגוי הארצית של הפרויקט.

הקריטריון העיקרי לבחירה היה השונות המקסימלית שבין היישובים, כך שנוכל
להפעיל את המודל הניסיוני ביישובים ובאוכלוסיות המייצגים את האוכלוסייה
בישראל לגווניה השונים. סוג היישוב, גודל היישוב, רמה סוציו-אקונומית, היקף
ילדים בסיכון ואלימות במשפחה, איכות כוח האדם בשירותי הרווחה ויכולתו לבצע
את התוכנית היו קריטריונים נוספים לבחירת היישובים.

ב-50 יישובים יינתן סל שירותים. היישובים נבחרו לפי קריטריון בסיסי של
יישובים שיש בהם יותר מ-10,000 תושבים, ברמה כלכלית-חברתית נמוכה מרמה 5
ברשימת האשכולות של למ"ס – הלשכה המרכזית לסטטיסטיקה. כן נכללו כמה יישובים
בהמלצת מחוזות משרדנו על-פי שיקולם של גורמי מקצוע.

2. שמונת היישובים שנבחרו לתוכנית המרכזים לילד ולמשפחה הם: באר-שבע, רמלה,
בני-ברק, נצרת, נצרת-עילית, מועצה אזורית אשכול, מועצה אזורית מטה-יהודה
ולוד.

50 המקומות שנבחרו לתוכנית סל השירותים הם: במחוז המרכז – פתח-תקווה,
ראשון-לציון, רחובות, הרצלייה, נס-ציונה, ראש-העין, עמנואל, מודיעין,
עמק-חפר, טירה ושומרון. במחוז ירושלים והדרום – ירושלים, מעלה-אדומים,
בית-שמש, אשדוד, קריית-גת, ביתר-עילית, קריית-מלאכי, אופקים, שדרות,
נתיבות, מרחבים, עזתה, רהט, דימונה, ירוחם, חוף-אשקלון ושגב-שלום. במחוז
הצפון – קריית-ים, חדרה, נהרייה, עפולה, מגדל-העמק, נשר, פרדס-חנה, כרכור,
מועצה אזורית גלבוע, מעלה-יוסף, מרום-הגליל, מע'ר, בקעת בית-שאן, בית-שאן,
שלומי, מטה-אשר, מבואות החרמון, רכסים, בקה-אל-ע'רביה, שפרעם, ג'דידה-מכר,
אום-אל-פאחם ותמרה.

3. התוכנית נמצאת בהליכי פיתוח, והיא תימשך בשנה הבאה.

שילוב יישובים נוספים מותנה בתוספת תקציב.

ילדים מחוץ לביתם

חבר הכנסת ש' וייס שאל את שר העבודה והרווחה ביום ט"ו בחשוון התשנ"ט (4
בנובמבר 1998):

רצוני לשאול:

1. מה הוא מספר הילדים בישראל השוהים מחוץ לביתם – בפנימיות, בחברות נוער,
בקיבוצים ובמסגרות אחרות?

2. מה היא מדיניות המשרד בעניין זה?

סגן שר הבריאות ש' בניזרי:

1. מספר הילדים השוהים מחוץ לביתם מוערך בכ-60,000. באחריות השירות לילד
ולנוער – כ-10,000 ילדים ב-230 פנימיות, ובמשפחות אומנה – כ-1,500. נוסף על
אלה שוהים עוד כ-11,200 ילדים ונוער במסגרת מוסדות ציבור פנימייתיים
שבפיקוחנו.

2. מדיניות משרדי היא עזרה לילד בחיק משפחתו. הוצאת ילד למסגרת חוץ-ביתית
תיעשה רק במצבים של אי-תפקוד קשה ביותר של הורים או בהעדר הורים וכאשר הילד
חשוף לסיכון או לסכנה.

ההחלטה על הוצאת ילד מן הבית מתקבלת בוועדה שחברים בה נציגי שירותי הרווחה,
הבריאות, החינוך ובני המשפחה עצמם.

היו"ר ש' וייס:

שאלה נוספת שלי היא, האם יש בכך תכנון של הרחבה מול גלי העלייה ובגלי
העלייה, כאשר מדובר בכל זאת על מצב שבו בני נעורים נמצאים תקופה מסוימת שלא
בביתם ולא עם הוריהם, או כמו בשיתוף פעולה עם הסוכנות בתוכניות נעל"ה –
נוער עולה לפני ההורים – וכיוצא באלה עד גיל הנעורים.

סגן שר הבריאות ש' בניזרי:

אני יכול רק לשער; אני אדאג שישלחו לך תשובה בכתב.

כוח-אדם בפנימיות טיפוליות

חבר הכנסת מ' לוי שאל את שר העבודה והרווחה ביום כ"ט בחשוון התשנ"ט (18
בנובמבר 1998):

נמסר לי על-ידי ראשי הפנימיות, כי תקציב כוח-אדם לניהול לא יגדל חרף המצוקה
הקשה בפנימיות – פער התקצוב בכוח-אדם מגיע ל-66%, מה שיכול להוביל
לאי-עמידה בסטנדרדים מינימליים שהמדינה מחויבת להם.

רצוני לשאול:

1. האם כך הדבר?

2. כיצד יפעל משרדך לשינוי מדיניות זו?

תשובת שר העבודה והרווחה א' ישי:

(לא נקראה, נמסרה לפרוטוקול)

1. לא כך הדבר. ב-1 בספטמבר 1998 הגדיל המשרד את השתתפותו בהחזקת ילדים
בפנימיות טיפוליות ושיקומיות בסך 7.6 מיליוני ש"ח לשנה. זאת על-ידי העלאת
תעריפי ההחזקה של הילדים בפנימיות ושיפור איכות השירות לילדים כמתחייב.

2. מדיניותי היא לפעול באופן שיטתי להעלאת סטנדרד השירות לילדי הפנימיות,
ואיני סבור שיש מקום לשינוי מדיניות.

המכון לבריאות, בטיחות וגיהות העובד

חבר הכנסת ר' ברונפמן שאל את שר העבודה והרווחה ביום ו' בכסליו התשנ"ט (25
בנובמבר 1998):

רצוני לשאול:

1. האם הוחלט לקצץ שליש נוסף מתקציב הקרן המממנת פעולות בריאות, בטיחות
וגיהות לאחר קיצוץ משמעותי קודם לשנת התקציב 1999? אם כן – מדוע?

2. מי יישא באחריות לפגיעה בבריאותם ובטיחותם של העובדים?

חבר הכנסת נ' זוילי שאל את שר העבודה והרווחה ביום ו' בכסליו התשנ"ט (25
בנובמבר 1998):

בגלל קיצוצים תקציביים, המכון הארצי לבריאות, בטיחות וגיהות העובד עומד
בפני שיתוק, ועשרות אלפי עובדים עלולים להיחשף לפגיעות קשות.

רצוני לשאול:

1. האם משרדך מודע למצב שנוצר?

2. האם נמצאה חלופה לפעילות המכון?

3. מה ייעשה בנדון?

תשובת שר העבודה והרווחה א' ישי:

(לא נקראה, נמסרה לפרוטוקול)

משרד העבודה והרווחה הפך הגוף המרכזי המוביל את תחום הפעולה המונעת והמחקר
בבריאות בעבודה וברחבי הארץ במכונים מקצועיים לחיזוק הידע ולפיתוח המחקר
בתחום.

אכן, תקציב הפעולה המונעת נפגע בצורה משמעותית בעקבות ביטול חובת התשלום של
מס מקביל, וההצעה הנוכחית לקצץ עוד 10 מיליוני ש"ח ב-1999, כשליש מהתקציב
הקיים, טומנת בחובה בעיה קשה לתוכניות בתחום זה.

מימוש הקיצוץ יפגע בתוכניותינו בשעה שמוכחת תרומת הפעולה המונעת לצמצום
היקף נפגעי העבודה בישראל.

האחריות הנובעת מכך נופלת על הממשלה ועל הכנסת. בכוונתי לפעול למניעת קיצוץ
זה במסגרת דיוני התקציב הצפויים בכנסת.

היו"ר ש' וייס:

אחר כך אנחנו נאפשר תשובה על שאילתא גם לחבר הכנסת נסים דהן במסגרת מדיניות
החנינה לחבר'ה שממלאים את תפקידם במליאה במסירות נפש. מייד נחזור אליך.

עובדים זרים

חבר הכנסת ש' וייס שאל את שר העבודה והרווחה ביום י"ג בכסליו התשנ"ט (2
בדצמבר 1998):

רצוני לשאול:

מה הוא מספרם של העובדים הזרים בישראל, ומה היא מדיניות המשרד בעניין זה?

סגן שר הבריאות ש' בניזרי:

מספרם של העובדים הזרים בישראל נאמד באוקטובר 1998 ב-171,000, לרבות
100,000-90,000 עובדים בלתי חוקיים.

היו"ר ש' וייס:

זה מאוד חשוב, בתוך ה-170,000?

סגן שר הבריאות ש' בניזרי:

כן.

היו"ר ש' וייס:

כי אתה מודע לכך שיש המון דמגוגיה ציבורית ובלופים וכל מיני סיפורי סבתא
וסיפורי סבא על 400,000 וחצי מיליון. מאוד חשוב שתדגישו את העובדות, כי זה
משנה לגמרי את תמונת המצב ואת העוינות כלפי העובדים הזרים.

סגן שר הבריאות ש' בניזרי:

לכן הדגשתי ואמרתי – לרבות. יש לנו פה מספר לא מבוטל, והם מורגשים באזורים
מסוימים כמו תל-אביב וכדומה שהם מרוכזים בהם. שם מרגישים אותם טוב טוב,
ואיש לא יכול להתעלם מכך.

אלה הם עקרונות מדיניות משרדי ביחס לאוכלוסיית העובדים הזרים:

מינימום גיוס עובדים זרים והתבססות על העובד הישראלי ועל העובד מן השטחים,
לרבות גמישות במדיניות הסגר בשעות של בעיות ביטחוניות – 30,000 עובדי שטחים
גם בזמן סגר; חוקיות השהייה של עובדים זרים בארץ והקפדה על עקרון "הזמן
הקצוב לעבודה"; מניעת התבססות של עובדים זרים ובני משפחותיהם בארץ; האינטרס
של המדינה לא סותר את ההגנה על זכויות העובד הזר – הקפדה על זכויות העובדים
הזרים מונעת ניצול ופגיעה ברמת ההכנסה ובתנאי העבודה של העובד הישראלי.

מניעת הניצול משמעותה – יישום שכר מינימום ושכר כמקובל לעבודה נוספת, תנאי
מגורים נאותים, הסדר ביטוח רפואי, זכויות לנפגעי העבודה ולביטחון סוציאלי,
יחס וזכויות כמו לעובד הישראלי, מניעת עיכובי דרכון, זכות מעבר חוקית
מבוקרת ממעסיק למעסיק באותו הענף, שירותי מידע וייעוץ.

אכיפת חוקי עבודה כלפי מעבידים ומתן עזרת חירום במצבי מצוקה וחוסר ישע;
איתור וגירוש עובדים זרים בלתי חוקיים תוך כדי החזקה מינימלית בתנאי מעצר
והבטחת מיצוי זכויותיהם ממעבידים. בעניין זה, נקיטת צעדים משפטיים כנגד
מעבידים שניצלו עובדים זרים או קיפחו את זכויותיהם; מדיניות של הסדרת
הגיוס, הקליטה וההחזרה של עובדים זרים במסגרת הסכמים עם מדינות המוצא.

אם אסכם במשפט אחד את הפעילות שעשה שר העבודה והרווחה – אני חושב שהוא עשה
רפורמה גדולה מאוד בכל נושא העובדים הזרים בכך שהוא הגביל הגבלות קשות את
כל אותם קבלנים שהיו מתעללים בעובדים הזרים ועושקים אותם. הוא קבע הקפדות
חמורות לגבי מעבר וסחר של עבדים, הייתי אומר, ועוד פעולות רבות כפי שציינתי
בתשובה. אני חושב שעל דבר זה מגיע לו יישר כוח.

היו"ר ש' וייס:

תודה רבה. אני מצטרף כמובן לברכות במקום שאלה נוספת.

עבודה בשבת של 53 קיבוצים

חבר הכנסת א"י לייזרזון שאל את שר העבודה והרווחה ביום כ"ז בכסליו התשנ"ט
(16 בדצמבר 1998):

בית-הדין לעבודה בירושלים החליט, כי מכיוון שלא ברור מה היא דתם של חברי
אגודות שיתופיות, חברי קיבוצים יכולים לעבוד בשבת, וזאת בניגוד לחוק שעות
עבודה ומנוחה, החל על כל יהודי במדינה.

כרצוני לשאול:

1. מה היא עמדת משרדך בעקבות החלטת בית-הדין לעבודה?

2. האם ימשיך משרדך למנוע עבודה בשבת של חברי קיבוצים?

3. מה ייעשה נוכח החלטת בית-הדין לעבודה הנ"ל?

סגן שר הבריאות ש' בניזרי:

1, 3. בית-הדין טעה, לדעתי, בפרשנות שניתנה לגבי האגודות השיתופיות.

נימוקים לבקשתנו להגשת ערעור הוגשו על-ידי היועצת המשפטית במשרדי ליועץ
המשפטי לממשלה ולפרקליט מחוז ירושלים. בשלב זה הנושא בטיפול הפרקליטות,
ובמקביל אני עומד להציע תיקון לחוק.

2. כן. משרדי ימשיך לאכוף את חוק שעות עבודה ומנוחה לגבי עבודת חברי
קיבוצים.

היו"ר ש' וייס:

יש לך עוד שאלה? זאת לא חובה, זו רשות.

אברהם יוסף לייזרזון (יהדות התורה):

אני חושב שהתשובה של כבוד השר הרב ישי ידועה, היום שמענו אותו בוועדת
העבודה והרווחה, דברים ברורים, נחרצים וחד-משמעיים. לא היה לי ספק בתשובה.

אתה אומר שדבר זה נמצא בפרקליטות – ערעור ותיקון לחוק. בינתיים כל יום
שביעי באה שבת מלכתא, ומרכזי הקניות בחסות בית-המשפט ובחסות ההחלטה שלו
פתוחים ומחללים והורסים את צביון השבת כאן במדינה. מה בדעת השר לעשות ואילו
צעדים לנקוט, כדי שבתקופת התפר, עד שהערעור יתקבל ועד שיתוקן – – –

היו"ר ש' וייס:

אם הערעור יתקבל. לא עד, אלא אם.

אברהם יוסף לייזרזון (יהדות התורה):

אני רואה שאתה אופטימי יותר שהערעור יתקבל, אתה מדגיש "אם".

היו"ר ש' וייס:

אני ריאליסטי יותר, אני חושב.

אברהם יוסף לייזרזון (יהדות התורה):

אני דורש מהשר – הוא טען שההחלטה היא בלתי חוקית – לנקוט את הצעדים
הסמכותיים שבידו, באמצעות פקחים ובאמצעות העונשים המתבקשים למפירי החוק
באגודות השיתופיות, עד שיוסדר התיקון לחוק.

היו"ר ש' וייס:

אדוני סגן השר, מה שחבר הכנסת לייזרזון מבקש, שאף שזה חוקי, שהמשרד יפעיל
תקנות נגד מי שלא עובר על החוק.

סגן שר הבריאות ש' בניזרי:

שמעתי שהנושא הזה נמצא היום אצל היועץ המשפטי לממשלה ופרקליט מחוז ירושלים.
אתה יודע שאנחנו יכולים להיות אולי קטליזטור, לזרז ולהגיד, אבל הם אנשים לא
פוליטיים, ואפילו היה לי כוח פוליטי, אני לא יודע כמה הייתי יכול לאיים
עליהם.

היום העניין נמצא בפרקליטות. אנחנו מקווים מאוד שהם ישכילו לזרז את ההחלטה
שלהם כדי שנוכל לקדם הלאה את העניין. כאבי הוא בדיוק כמו כאבך בנושא השבת.
איך אמר ביאליק, או אחד העם? – יותר מששמרו ישראל את השבת שמרה השבת עליהם.

היו"ר ש' וייס:

על כל פנים, אמר זאת מנחם בגין כאן כאשר הביאו לכנסת את האישור לסגור את
"אל על" בשבתות. את הדבר הזה אני זוכר. אני חושב שאמר את זה אחד העם.

סגן שר הבריאות ש' בניזרי:

אחד משניהם, זה בטוח. אני רק לא זוכר מי.

היו"ר ש' וייס:

אבל יש גם אחד העם בתנ"ך, נדמה לי בשכם. זה אחד העם הזה, נכון?

סגן שר הבריאות ש' בניזרי:

כן.

לשכת התעסוקה לאקדמאים באשדוד

חברת הכנסת ס' לנדבר שאלה את שר העבודה והרווחה ביום כ"ז בכסליו התשנ"ט (16
בדצמבר 1998):

העיר אשדוד קלטה אחוז ניכר של עולים, מרביתם יוצאי חבר המדינות. הובא
לידיעתי, כי בלשכת התעסוקה לאקדמאים באשדוד, שאותה פוקדים מדי חודש כ-700
איש, לא הוצב עד כה עובד דובר רוסית.

רצוני לשאול:

1. האם נכון הדבר?

2. אם כן – האם יינתן שירות ברוסית בלשכה שאחוז ניכר מן הפונים אליה הם
דוברי רוסית המתקשים בשפה העברית?

תשובת שר העבודה והרווחה א' ישי:

(לא נקראה, נמסרה לפרוטוקול)

2-1. אכן, באשדוד, כמו בשורה ארוכה של יישובים, פוקדים את לשכות התעסוקה
עולים דוברי רוסית.

במבנה הלשכה באשדוד שוכנות יחדיו הלשכה לאקדמאים והלשכה הכללית.

בלשכה הכללית מועסקות שתי עובדות דוברות רוסית, המסייעות היטב במקרים שבהם
נדרש תרגום והסבר גם בלשכה לאקדמאים. עד עתה לא נתקל צוות הלשכה בכל בעיה
במתן שירות לאוכלוסיית העולים, שלרוב-רובה ידע בסיסי בשפה העברית, לאחר
אולפן.

היו"ר ש' וייס:

עכשיו אנחנו שבים, לפנים משורת הדין, לשאילתא של חבר הכנסת נסים דהן, מס'
3577. זאת היתה השאילתא השנייה בסט הזה: סיוע ליולדות הזקוקות לתקופת
החלמה. בבקשה, אדוני.

סגן שר הבריאות ש' בניזרי:

1. ההשתתפות השנתית של המשרד לשירות זה היא 166,000 ש"ח נטו. סכום זה מועבר
עבור אמהות יולדות אשר על-פי נזקקות וזכאות זקוקות לסיוע בתחום זה.

נסים דהן (ש"ס):

כמה?

סגן שר הבריאות ש' בניזרי:

166,000 ש"ח.

נסים דהן (ש"ס):

סך הכול?

סגן שר הבריאות ש' בניזרי:

לא מספיק? אני חוזר: ההשתתפות השנתית של המשרד לשירות זה היא 166,000 ש"ח
נטו.

2. אין כל העברה ישירה של סיוע ממשרדי לבתי-ההחלמה ליולדות.

עם זאת, מסגרות אלה מקבלות סיוע מן האפוטרופוס הכללי גם על-פי המלצתנו.

3. תחום ההחלמה לאם וליילוד כלול באחד מתחומי העזרה בהצעת החוק למשפחות
ברוכות ילדים, שבכוונתי לקדם. עד לפתרון זה אבחן דרך לתגבר את הסעיף
התקציבי הזה.

היו"ר ש' וייס:

שאלה נוספת לחבר הכנסת דהן, בבקשה.

נסים דהן (ש"ס):

אדוני היושב-ראש, קודם כול, אני רוצה להודות על האפשרות שניתנה לי לשאול את
השאלה וגם את השאלה הנוספת. אני שמח שעונה על השאלה הזאת דווקא סגן שר
הבריאות, כיוון שהשאילתא הזאת יש לה יותר קשר לשר הבריאות מאשר לשר העבודה
והרווחה.

היושבים באולם מודעים לחשיבות הסיוע להחלמה ליולדות. איש מאתנו לא מטיל ספק
בכך. אם היו יושבים פה חברי כנסת אחרים – אולי, אבל כיוון שאין על כך
ויכוח, אדוני סגן שר הבריאות, הסיוע ליולדות לא צריך להיות קטן מהסיוע
שניתן לחולי לב אחרי ניתוח, שעל-פי סל הבריאות מגיעה להם הבראה. בסל
הבריאות שמתוקצב על-ידי משרד הבריאות, חלק מהמרכיבים הוא הבראה לחולי לב
לאחר ניתוח.

אני חושב, שיולדת לאחר לידה חמישית, שישית, זקוקה לא פחות לאותה הבראה, ומן
הראוי שמשרד הבריאות ינקוט עמדה מעבר לסיוע המצחיק הזה שעכשיו שמענו עליו,
166,000 שקל לכל הנשים היולדות בישראל. זאת אומרת, כל אשה יולדת מקבלת לפי
התחשיב הזה שקל. זה סכום מצחיק.

אדוני סגן השר, או ממלא-מקום שר העבודה והרווחה עכשיו, וגם כן כסגן שר
הבריאות, תנו דעתכם על כך ומצאו את הדרכים לסייע לכל אותן נשים אמיתיות
שעושות את המלחמה האמיתית של העם היהודי, המלחמה הדמוגרפית, כדי לסייע בידן
ולו במעט ולאפשר להן החלמה מסודרת יותר, ארוכה יותר ובמחירים מתאימים.
תודה.

היו"ר ש' וייס:

תודה רבה. זאת היתה התשובה. עכשיו אדוני ישאל את השאלה.

סגן שר הבריאות ש' בניזרי:

אני מסכים עמו בדבר אחד, שחז"ל אמרו שאשה יולדת נמצאת במשבר ולכן הוא השווה
אותה לחולה לב וכדומה. אני צריך להשיב לך בשני כובעים, בכובע של שר העבודה
והרווחה, אני חושב שכבר השבתי. יש 166,000 שקלים, ודיברנו על האפוטרופוס
שמנסה לבחון דרכים אחרות.

יש לי שאיפה פוליטית להיות שר הבריאות בקדנציה הבאה. הנה, כבר נתת לי
רעיון.

היו"ר ש' וייס:

בקואליציה עם אהוד ברק.

סגן שר הבריאות ש' בניזרי:

בקואליציה עם מי שישחק ומי שיבריק ומי שיהנהן.

דוד אזולאי (ש"ס):

מי אתה רוצה שיהיה סגן השר שלך?

סגן שר הבריאות ש' בניזרי:

מצא. תודה רבה.

היו"ר ש' וייס:

תודה רבה לסגן השר שלמה בניזרי. חברים, אנחנו עוברים לנושא הבא בסדר-היום
שלנו: רצח הירקן בטירה ופעולות משטרת ישראל. השר איננו, וכן גם חברי הכנסת
המעלים, יחזקאל, דיין, כהן ושטרן. הנושא נמחק. תודה.

הצעות לסדר-היום

רצח אשה בכפר מכר בידי בעלה

היו"ר ש' וייס:

הנושא הבא: הצעות לסדר-היום מס' 5730, 5738 ו-5757, בנושא: רצח אשה בכפר
מכר בידי בעלה. חבר הכנסת האשם מחאמיד, שלוש דקות, בבקשה. השר לביטחון פנים
לא אתנו, נעלה את הנושא וזהו. אנחנו נקיים את עצמנו בכוח אוטרקי. אחריו –
חבר הכנסת דוד אזולאי.

האשם מחאמיד (חד"ש-בל"ד):

אשתדל לעמוד בזמן. כפי שאמרת, השר לביטחון פנים לא נמצא כאן, ואין אף שר
וגם אין חברי כנסת.

אדוני היושב-ראש, היות שהנושא כאוב וחשוב, ואנחנו מדברים על הצפון, על מכר
ועל מה שקרה אמש צפונה למכר, בלבנון, כל מה שהיה אחר כך, כל ההרג הזה של
אנשים חפים מפשע – אני חושב שצריך לעצור זאת. אני מצטער שכך קורה, זה כואב.

אדוני היושב-ראש, פריאל מוחמדין, בת 29, מהכפר מכר שבגליל המערבי, נרצחה
בדקירות סכין בביתה. בעלה נעצר כחשוד ברצח והודה במעשה. לפני כשנה דקר הבעל
ופצע את אחיו עקב סכסוך כספי, ובמשטרה נפתח לו תיק פלילי. בני משפחתה של
הנרצחת טענו, כי בשנים האחרונות היא התלוננה פעמים מספר על אלימות ואיומים
מצד בעלה, אך שירותי הרווחה, ובמיוחד המשטרה, הגיבו ביחס מזלזל על תלונות
שהגישה.

אדוני היושב-ראש, תאר לעצמך אשה נרצחת בסכין מטבח אחרי שהיא מגישה כמה
תלונות. זה פשע בפני עצמו. והכנסת שותקת. אחת לשנה אנחנו עורכים פה דיון,
וכל פעם אנחנו מזדמנים לדבר כאשר אשה נרצחת – – –

היו"ר ש' וייס:

זה לא נכון, עם כל הכבוד. היום אפילו היתה הצעת חוק של חברי הכנסת שטרית
וגולדשמידט שעסקה באופן ממוקד מאוד בנושא ענישה, הרתעה ומניעה של רצח נשים.
כל שבוע יש לנו דיון כזה.

האשם מחאמיד (חד"ש-בל"ד):

כן, אדוני, אבל אחרי שיש רצח מענישים?

היו"ר ש' וייס:

לדאבון לב, כל דיון כזה הוא גם לפני הרצח הבא.

האשם מחאמיד (חד"ש-בל"ד):

זה בדיוק כמו בלבנון. מתי מתחילים לחשוב על זה? כשנהרגים אנשים מתחילים
לדבר על לבנון. אחר כך שותקים, אסור לדבר. אותו דבר פה. שותקים ושותקים
ופשוט איש לא מדבר אלא אחרי הרצח.

הכוונה שלנו כבני-אדם, כאנשים שיש להם רגשות אנושיים, היא למנוע רצח, כי
שום עילה על פני האדמה לא מצדיקה רצח של בן-אדם.

אדוני היושב-ראש, אני רוצה להגיד משפט לגבי הכפר ג'דידה-מכר שביקרתי בו. יש
שם ילדים, יש שם אנשים, משת"פים, יש שם כל מיני אנשים. יש שם סמים, יש סחר
בסמים בצהרי היום, אני ראיתי זאת בעצמי. ילדים בני ארבע וחמש הראו לי איך
מעשנים חשיש בבקבוק.

כאשר המצב הוא כזה – אין רווחה, אין משטרה, אין כלום, אז מה מצפים שיהיה
שם? נחכה לרצח הבא, אדוני? תודה.

היו"ר ש' וייס:

טוב, מה נגיד? זה דבר נורא אבל הוא חוזר. כל שבוע יש לנו רצח תורן, לדאבון
לבנו.

אני מודה לחבר הכנסת האשם מחאמיד. חבר הכנסת דוד אזולאי – באותו נושא.
בבקשה.

דוד אזולאי (ש"ס):

אדוני היושב-ראש, חברי כנסת נכבדים, השבוע – שוב קורבן נוסף, רצח של אשה
על-ידי בעלה, שנוסף על הסטטיסטיקה של נשים שנרצחו על-ידי בעליהן.

בשנת 1997 נרצחו 14 נשים ערביות על רקע כבוד המשפחה. בסטטיסטיקה, מספר
הנרצחות אצל היהודים גדול יותר, לצערי, מאשר אצל בני המיעוטים.

היו"ר ש' וייס:

אגב, יש כאן עיוות גם בשם. לגבי ערבים אומרים – כבוד המשפחה. כשיהודי רוצח
על רקע "רומנטי", שזה גם נושא כאילו משפחתי של קנאה וכן הלאה, זה לא. אפילו
בעניין האיום הזה יש גם כן מילון אחר ליהודים ולערבים.

דוד אזולאי (ש"ס):

אלו המושגים שטבעו, לצערי, ואני מסכים אתך. כשרואים אנשים עם זקן אומרים
לפעמים – אלה יהודים חרדים. לא משנה שהם מתחזים לחרדים. אומרים: יהודים
חרדים. מין סטיגמה שנוצרה.

אדוני היושב-ראש, בסטטיסטיקה מספר הנרצחות אצל היהודים גדול, לצערי הרב,
מאשר אצל בני המיעוטים, והסיבות, כנראה, נעוצות במתירנות ובזלזול בחיי אדם.

הכול מתחיל ונגמר בחינוך. כאשר בבית-הספר אין חינוך לערכים, יש ניתוק מכל
הקשור ליהדות. האלימות בבתי-הספר הולכת וגוברת, בעיקר כשמדובר בנערים כלפי
נערות, וכך גדלים עם זה. אמצעי התקשורת, ובמיוחד הטלוויזיה, מספקים חומר
למעשי אלימות לזלזול בחיי אדם. מה הפלא שקמים בבוקר ושומעים על עוד רצח
אכזרי. התופעה קשה עוד יותר כאשר אנשים נוטלים חיי אדם בשם כבוד המשפחה.

האשם מחאמיד (חד"ש-בל"ד):

מה שמכונה כבוד האדם.

דוד אזולאי (ש"ס):

אני אומר במרכאות, בהחלט. אני שואל: איזו דת מתירה רצח על רקע כזה? זה לא
כבוד למשפחה, זה רצח בדם קר. אנשים שעושים מעשים כאלה הם אנשים שפלים, חסרי
כבוד עצמי, פוגעים במשפחתם, פוגעים בדתם ופוגעים ביקר.

בפרשת בראשית קראנו: זה ספר תולדות האדם ביום ברוא אלוקים אדם. בדמות
אלוקים עשה אותו. זכר ונקבה בראם. ויברך אותם ויקרא את שמם אדם ביום
היבראם. במלים פשוטות: בצלם אלוקים נברא האדם. והרוצחים הללו רוצחים את
יציר כפיו של הקדוש-ברוך-הוא.

אני שואל: עד מתי נמשיך ונשתוק מול מעשי רצח מתועבים שכאלה? אנחנו צריכים
להיות מודאגים ומוטרדים.

מה קורה אחרי רצח כזה – יש הד תקשורתי, כפי שאמר כאן קודמי. יומיים לאחר
המקרה הכול נשכח כלא היה. היות שזה לא פוליטיקה, אין רייטינג, כולם חוזרים
לסדר-היום.

היו"ר ש' וייס:

עד שבא רצח חדש.

דוד אזולאי (ש"ס):

אין פלא שיש עלייה רבה יותר ויותר במעשי רצח בכלל, וברצח נשים בפרט. ומה
שקורה במדינתנו הקטנה – לצערי הרב, לסדום היינו לעמורה דמינו.

במגזר הערבי יש מחסור חמור במשאבים ובכוח אדם לטיפול בבעיות האלימות במשפחה
על-פי דת האסלאם.

אדוני היושב-ראש, אני קורא לכנסת ולחברים כאן לפעול: א. נגד פרסום סרטים
וכתבות שנושאם אלימות במשפחה ולהפחתת הקרנת סרטים אלימים; ב. יש צורך במסע
הסברה רחב בנושא האלימות בכלל ובנושא האלימות נגד נשים בפרט; ג. יש להגביר
את החינוך לאהבה, לכבוד לזולת ולערך חיי האדם; ד. אכיפת החוק והגברת הענישה
כלפי אלו שפוגעים בחיי אדם בשם הדת ובשם כבוד המשפחה.

לסיום, אדוני היושב-ראש, צריך לזכור: האשה היא דמות נאצלת, שופעת תבונה,
רבת הישגים, וכל הסובבים אותה חייבים בכבודה. אשה עקרת הבית היא עיקר הבית.
במסורת היהודית נוהגים בכל ערב שבת לשיר שיר הלל ושבח לאשה: אשת חיל מי
ימצא; פיה פתחה בחוכמה ותורת חסד על לשונה; קמו בניה ויאשרוה בעלה ויהללה;
רבות בנות עשו חיל ואת עלית על כולנה.

היו"ר ש' וייס:

תודה רבה לחבר הכנסת דוד אזולאי. חברת הכנסת ענת מאור, שלוש דקות, בבקשה.

ענת מאור (מרצ):

אדוני היושב-ראש, חברי הכנסת, יש נושאים שמחייבים את כולנו לדון בהם ולחזור
לעסוק בהם, שכן אסור להסתגל ואסור להתרגל.

כששמעתי על הרצח של האשה במכר, אם לארבעה ילדים – כמנהגי בשנה האחרונה
התקשרנו, ועם חבר הכנסת האשם מחאמיד ויושב-ראש ועדת החינוך עמנואל זיסמן
רצינו לשלב את הביקור מחר בסיור של הוועדה בצפון. לא הצלחנו לקיים את
הביקור, שכן הילדים נשארו ללא מקום לגדול בו – אב חולה נפש, ילד אחד כבר
נמסר למנזר, ומחפשים מקום לילדים נוספים. כאשר נגזלים חייה של אשה, הפשע
הוא נוראי, והקורבנות הם גם הילדים.

אנחנו בוועדה למעמד האשה נוהגים לומר, שיש רצח של אשה שהוא בלתי נמנע, איש
לא ידע, איש לא אחראי, איש לא אשם; והיו לנו מקרים כאלה. כאשר ביקרתי
בבאר-שבע לפני חצי שנה – לא היתה שום תלונה במשטרה, ההורים ישבו והודו שהם
לא ידעו כלום, אין מה לבדוק. אבל כאשר אנחנו יודעים שבמקרה הנוכחי היתה
תלונה במשטרה, שכנים ידעו, בריאות הנפש המעורערת היתה ידועה, אנחנו לא
יכולים להחריש.

אני רוצה לציין שעושים הרבה יותר מאשר בעבר גם במודעות הציבורית, גם
במשטרה; ובכל זאת אסור לנו שלא להפיק את הלקחים.

בשבוע הבא אנחנו יושבים בוועדה למעמד האשה, כי גם במקרה הנוכחי של האשה
הנרצחת במכר וגם במקרה בלוד היו דברים שאסור שיקרו ב-1999, שאנחנו נכנסים
אליה.

לכן הקריאה הראשונה היא – נכון שכבר לא מזלזלים בנשים ולא אומרים להן, תלכי
לשלום בית. אבל בשום אופן אי-אפשר שלא לנהל את המעקב כך שנוכל להסתכל
ישירות בעיני האשה ולומר לה: תלכי להתלונן, זה רק יועיל לך.

שנית, חברות וחברי הבית, אני רוצה לומר, שהעניין של המערכת המשפטית טרם
התקדם דיו. היינו בוועדה למעמד האשה עם כל שופטי בית-המשפט העליון, והנושא
של החמרה בדין שהמחוקק קבע עדיין לא קיים.

לבסוף – נושא האמצעים. אני רוצה להדגיש את מה שאמר קודמי, חבר הכנסת דוד
אזולאי, ולתבוע משר העבודה והרווחה: לא ייתכן שידברו על קידום נשים, ולעומת
זאת התקציב למקלטים יצומצם.

רק בשילוב של כל המשאבים ומודעות חברתית וציבורית, שכבוד המשפחה הוא קודם
כול כבוד לחיים – ואני רוצה לשבח את המנהיגים במגזר הערבי ואת הנשים
שהתארגנו כנגד העניין הזה – נצליח לצמצם אותו בכל המגזרים ולסייע לאותן
נשים שאוזרות אומץ ולא מסכימות להיות הקורבן הבא. תודה רבה.

היו"ר ש' וייס:

אני מודה מאוד לחברת הכנסת ענת מאור.

חברים, אני ממליץ שאנחנו נעביר בהסכמה את הנושא לטיפולה של הוועדה למעמד
האשה.

האשם מחאמיד (חד"ש-בל"ד):

– – –

היו"ר ש' וייס:

אני לא יודע כמה ישיבות יהיו לנו.

חבר הכנסת מחאמיד, הבחירות תיערכנה בוודאי בעוד חודשיים, שלושה חודשים,
ואני לא יודע אם עד אז יהיו לנו הרבה דיוני מליאה. אני מציע ועדה.

ראובן ריבלין (הליכוד-גשר-צומת):

– – – כבר החליטה אפילו מפלגתך לא לפני 27 באפריל.

היו"ר ש' וייס:

באיזה פורום החליטה מפלגתי?

ראובן ריבלין (הליכוד-גשר-צומת):

בין אנשים שנמצאים בחוגים – – –

היו"ר ש' וייס:

הם לא שאלו אדם שבכל זאת בדק כמה מערכות בחירות, גם לא קראו אפילו את הספר
שלי. בסוף הם יעשו בחירות ביוני או ביולי, ואז אני מציע להציב את הקלפיות
בטוסקנה או באנטליה או עוד בכמה מקומות, ושם יהיו רוב מצביעי השמאל.

יצחק כהן (ש"ס):

הם החליטו פה-אחד.

ראובן ריבלין (הליכוד-גשר-צומת):

– – –

היו"ר ש' וייס:

חברים, אומרת לי הגברת שושנה כרם, שזה תקדים לא טוב שיושב-ראש הישיבה מציע
ועדה, לפיכך – –

דוד טל (ש"ס):

אני רוצה להציע ועדה.

היו"ר ש' וייס:

– – יציע דוד טל את הצעתו המבורכת, ועכשיו אני יושב בדיוק במקומו.

דוד טל (ש"ס):

אדוני היושב-ראש, אני חושב שהנושא הזה מאוד חשוב, ואם הנושא הזה יעבור
לדיון כאן במליאה, מי יודע באיזו קדנציה נדון בזה.

היו"ר ש' וייס:

שמעתי, זה היה הקדמת הבחירות לשנת 2001.

דוד טל (ש"ס):

אשר על כן, אני מציע להעביר את זה לוועדה.

היו"ר ש' וייס:

תודה רבה.

ענת מאור (מרצ):

לוועדה למעמד האשה.

היו"ר ש' וייס:

בואו נצביע בהסכמה. הנושא יבוא כרגיל לטיפולה של הוועדה למעמד האשה. אנחנו
עושים כזה ריטואל קבוע כל פעם, רוצחים ורוצחים, אנחנו מעבירים ואנחנו
נואמים, לא עוזר כלום. שוב רוצחים, ואנחנו שוב מעבירים לוועדה ושוב רוצחים.

טוב, איך נצביע? כן, חברים, מי בעד, מי נגד – ההצבעה החלה. בעד, זה לוועדה
למעמד האשה, הוועדה מאוד פעילה בנושאים של הגנה על שלום המשפחה ומאבק
באלימות.

האשם מחאמיד (חד"ש-בל"ד):

קולי לא נקלט.

היו"ר ש' וייס:

מה לא נלחץ? אנחנו מייד נבדוק את זה, רק שנייה.

הצבעה מס' 23

בעד ההצעה להעביר את הנושא לוועדה – 7

נגד – אין

נמנעים – אין

ההצעה להעביר את הנושא לוועדה למעמד האשה נתקבלה.

היו"ר ש' וייס:

שבעה תומכים, אין מתנגדים, אין נמנעים, הנושא עבר לטיפולה של הוועדה למעמד
האשה.

חכה רגע, האשם, בוא נעשה ניסיון, תנסה להצביע. נלחץ. מרוב עישון לא לחצת
בכלל. אני מדבר כמעשן אל מעשן, המקטרות מחלישות אותנו. תודה רבה. אני מוסיף
אותך בתור שמיני.

עכשיו אני מזמין את חבר הכנסת דורון שמואלי – מרכז מגן-דוד-אדום
בקריית-שמונה. הוא לא כאן אתנו.

הצעות לסדר-היום

רצח הירקן בטירה ופעולות משטרת ישראלהיו"ר ש' וייס:

חברי הכנסת, במסגרת תוכנית החנינה הכללית לרגל שנת ה-50 למדינת ישראל – חבר
הכנסת יצחק כהן, שלוש דקות בנושא עצוב: רצח הירקן בטירה ופעולות משטרת
ישראל; הצעות לסדר-היום מס' 5734 ו-5763.

דוד אזולאי (ש"ס):

הנושא הזה לא עבר?

היו"ר ש' וייס:

כן, אבל אנחנו רחמנים בני רחמנים. חבר הכנסת יצחק כהן מבטיח לנו, שבתוך
שלוש דקות הוא ממצה את הנושא העגום הזה. בבקשה.

יצחק כהן (ש"ס):

אדוני היושב-ראש, בתחילת דברי אני רוצה להודות לך. חברי חברי הכנסת, הנושא
הוא נושא כבד מאוד, שוב מדובר ברצח, שוב מדובר בעבודה לא נכונה של המערכת.
אני הייתי מצפה, שבנושא כל כך כבד, השר לביטחון פנים, מר אביגדור קהלני,
יכבד אותנו בנוכחותו ויענה לחברי הכנסת.

היו"ר ש' וייס:

יכול להיות שהוא בצפון היום. אני לא יודע.

יצחק כהן (ש"ס):

ממילא אני מקווה שהדיון בהצעה לסדר-היום יעבור לדיון במליאה או לוועדה, ואז
בוודאי תהיה הזדמנות – – –

היו"ר ש' וייס:

תשאל אחר כך לעצתו של דוד טל.

יצחק כהן (ש"ס):

בסך הכול רציתי לבקש להעלות כהצעה דחופה לסדר-היום את הנושא של גילוי גופתו
של הנרצח יעקב יונה, השם ייקום דמו, על-ידי בני משפחתו. וזו הזדמנות גם
לשלוח להם את תנחומי סיעת ש"ס, תנחומי כל הבית הזה, אני חושב.

היו"ר ש' וייס:

אנחנו מצטרפים ומצרפים את רגשות האבל שלנו, הצער והיגון, ואנחנו נותנים כתף
אוהדת למשפחה האומללה.

יצחק כהן (ש"ס):

יעקב יונה, זיכרונו לברכה, סוחר ירקות מבאר-שבע, נעלם בשבוע שעבר לאחר שיצא
מבית חמותו בחולון. בעקבות היעלמותו פנתה המשטרה נואשות לתחנות המשטרה
בחולון ובכפר-סבא. לטענת המשפחה, לא עשתה המשטרה דבר והחליטה להעביר את
החקירה לבאר-שבע. זאת אומרת, האחריות פה התגלגלה באמצעות המשטרה לתחנות
המשטרה, מתחנה זו לתחנה זו.

בנקיטת יוזמה פרטית, הצליחה המשפחה בכוחות עצמה, על כך מגיע להם יישר כוח,
לגלות כי יקירם נרצח. ביום שלישי שעבר גילה מסוק משטרתי את גופתו בין
בית-צופית לטייבה. מבחינת המשטרה יש כאן לכאורה צל כבד על פעולותיה. ואני
לא אפרט ולא אמשיך את הנאום בעניין הזה, אלא ודאי שנחכה לשר אביגדור קהלני
ונשמע ממנו את צדה של המשטרה.

אדוני היושב-ראש, בהזדמנות זו תרשה לי לשלוח את השתתפותי הכנה בצערם של
תושבי גבול הצפון, שיושבים ושוהים כרגע במקלטים ובחדרים המוגנים.

היו"ר ש' וייס:

גם עכשיו?

יצחק כהן (ש"ס):

כן. בגלל הטעות האיומה שהיתה והתקפת חיל האוויר. כשיש מלחמות קורות טעויות
מהסוג הזה, לצערי הרב. אני באמת מביע את צערי גם על מותה של המשפחה
בבעל-בק.

אי-אפשר שלא להיזכר בדבריו של יושב-ראש התנועה שלנו, הרב אריה דרעי, שפנה
נרגשות לראשי שתי התנועות, לראש הממשלה וליושב-ראש סיעת העבודה אהוד ברק,
להקים ממשלת אחדות לאומית. לא ציפינו שיום אחרי הפנייה הנרגשת של הרב אריה
דרעי, כבר נחוש בחוש את המצב הקשה שבו שרויה מדינת ישראל, כש-700,000 נפש
מצויים מתחת לקו העוני. 320,000 ילדים מצויים מתחת לקו העוני. מה קרה? מדוע
יושב-ראש מפלגת העבודה לא יכול להרים את הכפפה הזאת? באמת נתקדם לקראת
ההצעה שהציע לו פה ראש הממשלה בעקבות הפנייה של יושב-ראש תנועת ש"ס, הרב
אריה דרעי, להקים ממשלת אחדות לאומית שתטפל בבעיות האמיתיות, ביציאת צה"ל
מדרום-לבנון, בטיפול בעוני ובאבטלה הגואה, בטיפול במצב הכלכלי שהולך
ומידרדר, במצבה המדיני של מדינת ישראל בעולם. לדעתי, לו הרים מר אהוד ברק
את הכפפה הזאת, הוא היה עושה צעד גדול גם לעצמו וגם למדינת ישראל.

אבל, אני ציפיתי שגם נשיא המדינה, שהוא הדמות הממלכתית שאמורה לאחד, שיניף
את הדגל שהניף אותו הרב אריה דרעי והוא ינסה לאחד בין שני חלקי הבית הזה.
ובמקום זאת הוא הביע את רגשי שמחתו על שהוקדמו הבחירות. שמחה לאיד. הדבר
הזה מאוד מוזר לי, אדוני, מאוד חרה לי. אני חושב שיצטרפו אלי עוד חברי כנסת
בהבעת מחאה על התנהגותו זו של הנשיא. אני חושב שהנשיא היה צריך להרים את
הנס שהניף אותו הרב אריה דרעי, ולבקש משני ראשי היחידות, משני חלקי הבית,
להתקדם לממשלת אחדות לאומית.

היו"ר ש' וייס:

חבר הכנסת יצחק כהן, מכיוון שלנשיא אין כאן נציגות – – –

יצחק כהן (ש"ס):

מדוע? אתה הסגן שלו.

היו"ר ש' וייס:

אני לא.

יצחק כהן (ש"ס):

כרגע.

היו"ר ש' וייס:

לא משנה. אנחנו מאוד משתדלים לנהוג באיפוק.

יצחק כהן (ש"ס):

אני פונה פה בקריאה נרגשת בשמי ובשם חברי לנשיא המדינה, להמשיך את המהלך
שהתחיל הרב אריה דרעי ולנסות שלא לשמוח שמחה לאיד לנפילתו של – – –

היו"ר ש' וייס:

אפילו כשאתה עושה משהו חיובי אתה מחליש – – –

יצחק כהן (ש"ס):

– – – אלא לנסות בכל זאת לאחד את כל חלקי העם ולטפל בבעיות האמיתיות של
מדינת ישראל. תודה רבה.

היו"ר ש' וייס:

אני מאוד מודה לך, חבר הכנסת יצחק כהן.

חבר הכנסת יורי שטרן – באותו נושא, אני לא מתכוון לנושא ממשלת אחדות, אלא
לרצח הירקן בטירה ופעולות משטרת ישראל. בבקשה. אתה תדגים לנו שלוש דקות.
בחדר הזה, באולם, יש רוב לממשלת אחדות לאומית, אתם שלושה. אני לא, אני נגד.
אבל אתם שלושה.

דוד אזולאי (ש"ס):

– – –

היו"ר ש' וייס:

תעביר לי פטיציה.

יורי שטרן (ישראל בעלייה):

תחזירו לי את הדקות שלי.

היו"ר ש' וייס:

קיבלת את כולן בחנינה. בינינו. דבר.

יורי שטרן (ישראל בעלייה):

קודם כול אני שולח תנחומים למשפחת הנרצח, לפי העיתונות – אמו בטי, אשתו
מלי, בני משפחה אחרים, ויישר כוח לקרובי המשפחה שעשו את המשימה שכל אזרח
היה מצפה שהמשטרה תעשה.

הרי מה זה משטרה? זה גוף שאנחנו צריכים לסמוך עליו בחיי היום-יום שלנו מול
הפשע, מול עבריינות, מול מעשי חבלה. ואם יש כרסום במעמד של המשטרה בעינינו
ככוח מגן, אז כל המערכת של החיים הפשוטים, היומיומיים, של האזרחים נהרסת
במידת מה, וכשאזרחים, כמו במקרה הזה, לוקחים חוק לידיים, זה כשלעצמו מעשה
פסול. אבל אין מה לומר כאשר המשטרה לא עושה את העבודה שלה. זה לא המקרה
הראשון, במיוחד כשמדובר על עבריינות או על מעשי חבלה שקשורים לערביי
השטחים, מה שייקרא עוד מעט שטחי האוטונומיה, רשות – איך שנקרא לזה. היה
מקרה שטיפלתי בו, של קבלן ירושלמי שנגנב ממנו טרקטור והוא נאלץ לנסוע לבדו
לאחד הכפרים ולהוציא את הטרקטור משם. כוחות הביטחון לא סייעו לו כלל.

היו"ר ש' וייס:

יש להקה כזאת – נקמת הטרקטור. יש להקת זמר כזאת בארץ.

יורי שטרן (ישראל בעלייה):

בלי להקה ובלי שירים, פשוט גנבו ממנו והוא בא ולקח חזרה. אבל זו לא הדרך
וזו לא השיטה ואנחנו לא צריכים להידרדר למצב של המערב הפרוע. לכן, לאור מה
שקרה, חייב להיות בסיס לחקירה יסודית בתוך המשטרה, לבדיקה.

כמו שאמרתי, זה לא המקרה היחיד, ואנחנו עדים לשימוש מוגזם בכוח מצד המשטרה;
למשל, נגד הסטודנטים, או מקרה אחר – המקרה של הרב לוינגר מחברון. זה לא
עניין של דעותיו הפוליטיות, אך הוא נשא נאום הספד בהלוויה של תושב
קריית-ארבע שנרצח בחברון. מישהו אמר שהיו בדבריו דברי הסתה. המשטרה, במקום
לבדוק, כי היו קלטות ואפשר היה לבדוק – במקום זה היא הזמינה את הרב. הוא לא
הגיע, והיא לקחה אותו בכוח, מסרה את זה לתקשורת, ואחר כך – והיתה לי
התכתבות על כך עם היועץ המשפטי של הממשלה – הכול נגמר. התיק נסגר, לא היו
דברי הסתה בנאום שלו. לא היה אפשר לבדוק את זה לפני כן?

אז למה השימוש הזה בכוח שיש למשטרה, במקרים שלא מחייבים כוח, ואוזלת-יד
והתעלמות במקרים שכן מחייבים זאת? האזרח חייב לפנות אל המשטרה ולבקש ממנה
הגנה.

אני מקווה מאוד, שהמשרד לביטחון פנים ומשטרת ישראל יעשו עבודה יסודית בבית,
ויגיעו למסקנות, ואני מקווה גם, שאנחנו, כחברי כנסת, נגיע ליום שנשמע את
המסקנות האלה ונדע איך המשטרה תיערך מחדש, כדי שמה שחייבת היא לעשות לא
יעשו אזרחים פרטיים.

היו"ר ש' וייס:

טוב, חברי הכנסת שטרן ויצחק כהן, אני הפעם בכל זאת מציע, אם אפשר, שנמתין
במקרה זה לתשובת השר. נכון? דוד טל, זה נראה לי סביר. נדמה לי שגם בנושא
שאתה עוד מעט תעלה אותו.

קריאה:

– – –

היו"ר ש' וייס:

השר לא אמר שהוא רוצה. אז נחליט אולי על דיון במליאה, ואז לשר תהיה הזדמנות
להחליט אם הוא רוצה לענות. ברור.

יורי שטרן (ישראל בעלייה):

השאילתות לשר לביטחון פנים מבוטלות.

היו"ר ש' וייס:

שאילתות יש, אבל תשובות אין. רבותי, ההצבעה החלה.

יצחק כהן (ש"ס):

אדוני היושב-ראש, תוסיף בבקשה גם את הקול שלי.

היו"ר ש' וייס:

אה, נחמד. גם את שלך וגם את של מיכאל טוכפלד, בסדר.

הצבעה מס' 25

בעד ההצעה לכלול את הנושא בסדר-היום – 3

נגד – אין

נמנעים – אין

ההצעה לכלול את הנושא בסדר-היום של הכנסת נתקבלה.

היו"ר ש' וייס:

שלושה, פלוס קולו של חבר הכנסת יצחק כהן – ארבעה בעד, אין נמנעים, אין
מתנגדים, והנושא עבר לדיון במליאת הכנסת.

אני מזמין את חבר הכנסת דורון שמואלי – הוא לא כאן; את חבר הכנסת עוזי ברעם
– הוא לא אתנו.

הצעה לסדר-היום

ביטול האשמה נגד מי שכונו "כנופיית מע"צ"

היו"ר ש' וייס:

חבר הכנסת דוד טל, בבקשה. הנושא: כנופיית מע"צ; ביטול האשמה נגד מי שכונו
"כנופיית מע"צ"; הצעה לסדר-היום מס' 5737. שר המשפטים כבר השיב; אני הבנתי
שהוא בגולה הדוויה – נכון? טוב. בבקשה. נקבל דיווח על כך. שלוש דקות,
בבקשה, אדוני.

דוד טל (ש"ס):

אדוני היושב-ראש, אני לא יכול לומר "כנסת נכבדה", משום שאין אף לא חבר כנסת
אחד. הייתי מוותר על – – –

היו"ר ש' וייס:

הדובר והיושב-ראש, זהו.

אני רוצה לספר לך סיפור. היה מקרה בעבר. בעבר היו הרבה חברי כנסת משתתפים,
לפני 30-40 שנה, אך היה מקרה אחד שבו נשאר היושב-ראש של הישיבה, נדמה לי
שזה היה המייסד, יוסף שפרינצק, זיכרונו לברכה, וד"ר יוחנן בדר לבד אתו.
כולם נסעו לכנס "הפועל" בתל-אביב, השמאל והימין. יוחנן בדר עלה לדוכן, ואמר
ככה: "אדוני היושב-ראש, רבותי הפרוטוקול", מסר את הנאום שלו לפרוטוקול
וירד. אז עכשיו זה המקרה השני שבו אנחנו רק שניים.

דוד טל (ש"ס):

את זה אני לא אעשה, אך היות שהנושא חשוב – – –

היו"ר ש' וייס:

בבקשה.

דוד טל (ש"ס):

אדוני היושב-ראש, הנושא הזה של חבורת מע"צ, על כל מה שהיה כרוך בזה, אני
חושב שהיה צריך להדליק לנו לא נורית וגם לא נורה; אולי איזו אבוקה, מאוד
מאוד אדומה וגדולה, כדי שנתבונן בזה וכדי שנבדוק את עצמנו, ונוכל לומר: גם
שופטי ישראל הם בני-אדם, וגם הם יכולים לטעות.

אתה בוודאי, אדוני היושב-ראש, כאקדמאי, כפרופסור, יודע טוב ממני, אבל אני
מניח, שבהרבה ארצות בעולם, משפט חוזר זה לא סוף העולם. זו לא איזו הבעת
אי-אמון במערכת המשפט.

היו"ר ש' וייס:

נכון.

דוד טל (ש"ס):

כאן, במדינתנו, לזכות במשפט חוזר – אני חושב שאפשר לספור את המקרים שזה קרה
על אצבעות כף יד אחת, אולי שתיים, במשך כל 50 שנות קיומה של מדינת ישראל.
וכאן אנחנו יכולים לראות, ואני בטוח שיש עוד הרבה מקרים מהסוג הזה, שאנשים,
על לא עוול בכפם, ישבו הרבה שנים בבית-הסוהר. על לא עוול בכפם. הם צועקים
עד לב השמים, וזה לא עוזר.

אילו ישבו פה חברי כנסת, הייתי פונה אליהם והייתי שואל, אם מישהו מחברי
הכנסת האלה שיושבים פה היה עובר את מסע הייסורים הזה, כפי שהם עברו אותו,
והיה צריך לעמוד פה ולייצג אותם אנשים – מה הוא היה אומר? הרי הוא היה זועק
זעקה גדולה ומרה עד השמים, צועק השכם והערב: אני לא אשם, אני לא אשם. ובכל
אופן – דנים אותו וגוזרים את גזר-דינו, והוא יושב כמה שנים בבית-הסוהר. אני
כבר לא רוצה לתאר את כל הסבל שהוא עובר, את עוגמת הנפש שנגרמת למשפחתו,
לילדיו, להורים, לכל מי שהוא קרוב משפחתו.

אבל אם הייתי אומר, נניח, שבמערכת משפטית כזו יש אפס ליקויים – אז בסדר.
אבל כפי שאמרתי – אנחנו לא מלאכים, אנחנו רק בני-אדם. אבל לא לאשר משפטים
חוזרים? ייתכן שיש שופט אחד שלא יטעה?

אני סבור, אדוני היושב-ראש, שמוטב שיסתובבו כמה פושעים חופשיים, ולא ייתלה
אדם אחד שהוא חף מפשע.

היו"ר ש' וייס:

אגב, זה אחד הנימוקים נגד עונש מוות. אחד הנימוקים הכבדים.

דוד טל (ש"ס):

תודה לך.

עם כל זה, אני חושב, שאדם שעבר, כפי שאמרתי, את מסכת הייסורים הזאת, לא היה
יכול לשאת את זה. יש אנשים שנשברים, ואגיד עוד כמה מלים על הצורה והדרך של
החקירה. שמעתי בזמני, לפני עשר או 15 שנה, על כל מיני דרכים במשטרה להוצאת
הודאה מעבריינים, סליחה – מחשודים. פשוט לא האמנתי. שמעתי שלוקחים אותם
לחוף הים, טובלים את הראש שלהם במים ולא נותנים להם לנשום עד שהם שותים
הרבה מי ים, ומה לא עושים להם. אני מצטט כרגע מהעיתון. מה לא עשו להם? הם
הוכו בכל חלקי גופם, נקשרו בידיים וברגליים, ראשיהם כוסו בשקים, והם נחקרו
בפרדסים ובמקומות מבודדים אחרים מחוץ לחדרי החקירה. חלק מהחשודים, אדוני
היושב-ראש, טענו, כי הורעבו, הוטבלו במי ביוב ונשטפו בזרנוק מים.

אני חושב, אדוני היושב-ראש, שאפילו השב"כ בימינו – פה בכנסת דנו כמה פעמים,
ובוועדה המיוחדת לענייני השב"כ עד כמה מותר לטלטל או לא לטלטל. על מה אנחנו
מדברים פה, אילו טלטולים? אנחנו מדברים כאן על כך שלוקחים – – –

יצחק כהן (ש"ס):

הם עדיין בתפקיד, האנשים האלה?

דוד טל (ש"ס):

האנשים הללו, שחקרו את "כנופיית מע"צ"? – בוודאי.

יצחק כהן (ש"ס):

– – – לא הושעו?

היו"ר ש' וייס:

חבר הכנסת, כבר עברנו את הזמן מאוד.

דוד טל (ש"ס):

אני אסיים.

הם נושאים תפקידים – – –

יצחק כהן (ש"ס):

עדיין לא הושעו?

דוד טל (ש"ס):

עדיין לא הושעו, ואני לא חושב שיש כוונה להשעות אותם, משום שעד כמה שידוע
לי חל על כך חוק ההתיישנות. הם אפילו נושאים בתפקידים בכירים. לחשוב על זה
שבמדינת ישראל, מדינה חופשית ודמוקרטית, יכול אדם מן היישוב, על כורחו,
בגלל העינויים שהוא עובר, להודות באשמה שהוא לא אשם בה – זה מזעזע אותי
ומדיר שינה מעיני.

היו"ר ש' וייס:

תודה. אני מודה מאוד לסגן היושב-ראש, חבר הכנסת דוד טל.

חברים, עד עתה היינו פה שניים, טובים השניים, דוד טל ואני. נראה שבאווירת
ה"כאילו בחירות" אנחנו פה נישאר מעטים מאוד. החבר'ה האחרים ינועו בארץ
ויגידו שהם חברי כנסת, ואנחנו פה נמלא במקומם את התפקיד.

יצחק כהן (ש"ס):

ברשותך, היושב-ראש, אני חושב שהנושא הוא כבד מאוד, חמור מאוד – –

היו"ר ש' וייס:

לאן נעביר אותו?

יצחק כהן (ש"ס):

– – הוא מטיל כתם איום בהיסטוריה של מדינת ישראל. אני חושב שאנחנו נעביר
אותו לוועדת החוקה, חוק ומשפט.

היו"ר ש' וייס:

מעניין. יש פה באמת אלמנטים שנוגעים לבתי-משפט.

יצחק כהן (ש"ס):

כבדים מאוד. לא רק בתי-משפט, גם חקירה לפרקליטות.

היו"ר ש' וייס:

גם למשרד לביטחון פנים. אולי נחליט בוועדת הכנסת.

יצחק כהן (ש"ס):

או.קיי., תודה רבה לך.

היו"ר ש' וייס:

פנחסי בוודאי יחליט החלטה נבונה. אנחנו נצביע. הנושא: ביטול האשמה נגד מי
שכונו "כנופיית מע"צ" יעבור לוועדת הכנסת לצורכי הכרעה לאיזו ועדה העניין
יעבור. ההצבעה החלה.

הצבעה מס' 26

בעד ההצעה להעביר את הנושא לוועדה – 4

נגד – אין

נמנעים – אין

ההצעה להעביר את הנושא לוועדה שתקבע ועדת הכנסת נתקבלה.

היו"ר ש' וייס:

ארבעה תומכים, אין מתנגדים, אין נמנעים. אני קובע שהנושא עבר לטיפולה של
ועדת הכנסת – להחלטה.

הודעת היושב-ראש

היו"ר ש' וייס:

חברים, אני מקווה שאתם שומעים אותי. יש לי איזו הודעה פה מבית הנשיא, זה
עניין קצת יוצא דופן, אבל גם זה קורה לנו. אני מקווה שמיכאל טוכפלד שומע
אותנו.

אם כן, בעקבות הדברים של חבר הכנסת יצחק כהן קיבלנו עכשיו תגובה מבית
הנשיא, מידידי מר שומר, מנהל בית הנשיא. קודם כול, טוב שמאזינים לנו, אתם
רואים, אפילו בבית הנשיא.

התגובה היא זאת – אתה טענת, חבר הכנסת יצחק כהן, שהנשיא כאילו הביע שמחה
והיה מרוצה מכך שהבחירות הוקדמו, והתלוננת על כך שהוא לא לוחץ על הקמת
ממשלת אחדות ולא מביא את הצדדים לקירוב לבבות.

יצחק כהן (ש"ס):

– – –

היו"ר ש' וייס:

כן, ואני אפילו הערתי לך, שאנחנו לא נוהגים להעיר לנשיא, ואתה שינית את
גרסתך, אבל עכשיו יש הרצאה, וזה דווקא מעניין. אם כן, מר שומר טוען –
אנחנו, כמובן, צריכים לייחס אמון מלא לטענה שהוא מעלה – שאכן בעבר הלא-רחוק
הנשיא פעל, פנה לראש הממשלה, פנה לראש האופוזיציה, ולא אחת הציע את שירותיו
הטובים ואת סמכותו לקרב בין הצדדים, לגרום ליותר אחווה – –

יצחק כהן (ש"ס):

– – –

היו"ר ש' וייס:

רגע, רגע.

– – ואולי אפילו להביא לשיתוף פעולה. הדבר לא הסתייע, לא בגלל הנשיא,
ועכשיו יש הצעה. אם לסיעת ש"ס יש בעניין זה טענה, הצעה, דבר מה לומר –
ברצון. שיתקשרו אתו. הם יוכלו לקבוע בהקדם פגישה עם הנשיא, להעלות בפניו את
הבקשה שלהם, וזהו. אני חושב שזאת הצעה נדיבה, ואתם צריכים להרים את הכפפה.
נכון?

יצחק כהן (ש"ס):

– – –

היו"ר ש' וייס:

עכשיו בואו לא נעשה פולמוס אלא ברוח טובה.

יצחק כהן (ש"ס):

ברוח טובה – א. אני אעביר את ההצעה של מנכ"ל בית הנשיא לסיעת ש"ס, לחברי
בסיעת ש"ס וליושב-ראש הרב אריה דרעי; ב. חשבתי שהתפקיד הממלכתי של הנשיא
היה להרים מייד את הנס – – –

היו"ר ש' וייס:

כבר אמרת זאת, אז בוא – – –

יצחק כהן (ש"ס):

בסדר, אדוני. אני אביא בפני סיעת ש"ס את הצעת – – –

היו"ר ש' וייס:

אתה רואה – – –

יצחק כהן (ש"ס):

אני מודה לך, אדוני.

היו"ר ש' וייס:

היתה תגובה על הדברים שלך – – –

יצחק כהן (ש"ס):

אני מודה גם לאריה שומר.

היו"ר ש' וייס:

בבקשה. הוא כותב שהנשיא לא שמח לאידו של איש. כך אומר לנו מר שומר. ההיפך
הוא הנכון: הנשיא דיבר גם עם ראש הממשלה, וכן הלאה וכן הלאה.

דוד טל (ש"ס):

אדוני יאפשר לי בנושא הזה?

היו"ר ש' וייס:

בוודאי.

דוד טל (ש"ס):

מבחינת התקנון אני סבור שאדוני עובר כאן על התקנון – –

היו"ר ש' וייס:

מדוע?

דוד טל (ש"ס):

– – ואני לא חושב, זה לא ערב ראיונות או שידורים ב"קול ישראל", שמקבלים
תגובות כאן ומגיבים עליהן. אני לא זוכר, לא זכור לי, גם כשלא הייתי חבר
כנסת, שמענו תגובות אפילו מבית הנשיא – – –

היו"ר ש' וייס:

חבר הכנסת טל, יש משהו בדבריך, אבל הנושא ממש חריג. מדוע הוא חריג?

דוד טל (ש"ס):

אחדות לאומית.

היו"ר ש' וייס:

לא, לא, אחדות לאומית זה לא נושא חריג. מאז נולדתי, עוד לפני שנולדתי דיברו
על אחדות לאומית בפולניה, באיטליה, בארץ – לא זה החריג. החריג כאן הוא, שקם
חבר כנסת מול פני האומה, יש צופים, מאזינים, אזרחים, יהודים, ערבים,
ותיקים, עולים חדשים, וגם הנשיא, וקודם כול – לכבודו של השידור ולכבוד הבית
הזה. נאמרים דברים שהם הערה קשה כלפי הנשיא. אני מנסה קצת לצנן את חבר
הכנסת, והוא מצטנן אבל ממשיך להשמיע את דעתו.

יש כאן תגובה של הנשיא – – –

דוד טל (ש"ס):

הוא קיבל את דעתך.

היו"ר ש' וייס:

הנשיא לא יכול לבוא לכאן ולהודיע. במקרה זה זה היה בסדר, אף שזה לא טוב שזה
יהפוך מעשה של יום-יום. אני מקבל את זה. מדובר בנשיא המדינה – – –

דוד טל (ש"ס):

להגיד לך את האמת? אני פשוט נתלה באילנות גבוהים. כל מה שעושה היושב-ראש דן
תיכון ואתה – – – אני משתמש בזה, אני מתייק את זה ואני – – –

היו"ר ש' וייס:

בסדר. מדובר בנשיא המדינה; אני חושב שאנחנו מחויבים בכבודו, מה עוד שיש כאן
הצעה שתבואו ותשטחו בפניו את טענותיכם.

חברים, סיימנו את סדר-היום. ניסן הגיע. טוב.

הצעה לסדר-היום 

נוסח חוק מימון מפלגות לנוכח הקמת עמותות להרצת מועמדים

היו"ר ש' וייס:

הצעה לסדר-היום מס' 5752, בנושא: נוסח חוק מימון מפלגות לנוכח הקמת עמותות
להרצת מועמדים. חבר הכנסת ניסן סלומינסקי. מה יהיה? זאת רגילה או דחופה?
שלוש דקות, כבודו. אחר כך נצטרך להצביע.

ניסן סלומינסקי (מפד"ל):

אני מדבר אל מול פני האומה – – –

היו"ר ש' וייס:

כן, נדמה לי שזה סיבוב שני שאני נמצא רק עם חבר הכנסת הדובר. אני לא זוכר
דבר כזה.

ניסן סלומינסקי (מפד"ל):

אדוני היושב-ראש – – –

היו"ר ש' וייס:

אני כאן כבר 18 שנים – – –

ניסן סלומינסקי (מפד"ל):

אדוני היושב-ראש, ספסלים ריקים ונכבדים, הכנסת חוקקה חוק מימון מפלגות, ובו
היא שמה לה למטרה להגדיל את נושא התרומות. אחת המגמות המרכזיות היתה,
שמפלגות, ובעיקר יושבי-ראש או המובילים לא יהיו משועבדים לתורמים.

קורה מצב שאדם תורם סכום נכבד, ובגין זה אחר כך יש לו הרבה מאוד זכויות,
קשה לסרב לו ויוצרים תלות. דבר נוסף, זה גם יכול ליצור יחס של איפה ואיפה:
מי שעשיר יהיה לו אולי סיכוי רב יותר להיבחר מאשר אדם אחר, וזה לא הוגן.
לכן הכנסת יצרה את המסגרת של חוק מימון מפלגות, איסור תרומות, עד סכום
מסוים של 1,000 שקל, עם כל הדברים הרגילים, וזה דבר נכון וצודק לעשותו.

והנה, מה שאנחנו רואים מהבחירות הקודמות – ואני רואה שזה כבר מתחיל עכשיו –
שהמפלגות מתחכמות ומוצאות דרך קלה לעקוף את זה. מקימים עמותה פיקטיבית או
לא פיקטיבית, אבל לצורך העניין היא פיקטיבית. העמותה היא עמותה ציבורית
למען אדם מסוים, להריץ אותו, למען מפלגה; על העמותה אין מגבלות, היא יכולה
לאסוף את כל הכסף שבעולם, והיא מריצה אותו מועמד, את כל הססמאות. כל מה
שהכנסת רצתה למנוע – קורה גם עכשיו. אם אדם יתרום לאותה עמותה סכום של
מיליון דולר, למשל, ודאי שהמפלגה שאותה עמותה תומכת בה ואותו אדם שהיא
מריצה לראש הממשלה יודעים זאת, ושוב נוצרה אותה תלות. לא הרווחנו כלום, כי
מצאו את הדרך הקלה לעקוף את זה.

לכן אני חושב שהכנסת צריכה לתת את דעתה – – –

היו"ר ש' וייס:

חבר הכנסת סלומינסקי, אתה משמיע פה האשמות כבדות – – –

ניסן סלומינסקי (מפד"ל):

לא האשמות.

היו"ר ש' וייס:

יש בכך סוג של חריצת משפט – – –

ניסן סלומינסקי (מפד"ל):

מה פירוש? וכי עלה על דעתו של היושב-ראש שזה לא כך? הרי כולנו הקמנו עמותות
– – –

היו"ר ש' וייס:

אנחנו צריכים לגשת לעניין באופן תמים. השאלה, אם לא היה טעם שנחכה שיהיה שר
שישיב.

ניסן סלומינסקי (מפד"ל):

לכן אני מציע, שהכנסת, כמו שהיא החליטה לעשות פיקוח על הנושא של תרומות
ישירות, שתמצא את הדרך איך לפקח גם על העמותות האלה. יכול להיות שהיא תרשה
שלעמותות כאלה יהיה אפשר לתרום קצת יותר או משהו, אבל שעדיין זה יהיה
בגבולות של פיקוח וגלוי לעין השמש, כדי שלא ניצור אותו מצב של תלות שרצינו
להימנע ממנו.

היו"ר ש' וייס:

אתה מציע שזה יהיה במליאה; אין לך ברירה. אני אציע, כי אני כאן חבר כנסת
יחיד; אף שאני עכשיו יושב-ראש אני אשתמש בסמכותי גם כחבר כנסת, ואני אציע
אם כך או להסיר או להעביר לוועדת החוקה, חוק ומשפט. נכון? אז נעביר זאת
לוועדת החוקה, חוק ומשפט. סביר?

ניסן סלומינסקי (מפד"ל):

איפה הדיון יהיה מהר יותר? כי הייתי רוצה שהדיון יתפוס לקראת – – –

היו"ר ש' וייס:

איפה חשבת? במליאה? איפה?

ניסן סלומינסקי (מפד"ל):

אני לא חסיד של המליאה. הבעיה – – –

היו"ר ש' וייס:

איזו ועדה נראית לך? ועדת החוקה, חוק ומשפט.

ניסן סלומינסקי (מפד"ל):

גם היא עוסקת בנושא של מימון מפלגות?

היו"ר ש' וייס:

כן, כן. במימון מפלגות מי עוסק? ועדת החוקה, חוק ומשפט. בכלל חוקי בחירות
נדונים בדרך כלל בוועדת החוקה, חוק ומשפט.

ניסן סלומינסקי (מפד"ל):

בסדר, אני אסמוך על זה – – –

היו"ר ש' וייס:

טוב, אז בוא נצביע יחד, רק תואיל בטובך לעבור – – –

אגב, יש הרבה חברי כנסת שיש להם עמותות כאלה, אתה מבין? זה לא דווקא
מועמדים לראשות הממשלה.

ניסן סלומינסקי (מפד"ל):

בעיקר זה – – –

היו"ר ש' וייס:

לא, יש לחברי כנסת כל מיני עמותות – – –

ניסן סלומינסקי (מפד"ל):

עמותות שפועלות היום בגלוי – – –

היו"ר ש' וייס:

עמותות וארגונים וכל מיני פטנטים למטרות חברתיות ואחרות ואגב כך זה מריץ
אותם.

ניסן סלומינסקי (מפד"ל):

ממש עכשיו, כמו – – –

היו"ר ש' וייס:

הבנתי, טוב, בסדר: נוסח חוק מימון מפלגות לנוכח הקמת עמותות להרצת מועמדים,
של חבר הכנסת ניסן סלומינסקי, לוועדת החוקה, חוק ומשפט – ההצבעה החלה. רק
רגע, אני מבטל את ההצבעה. רק שנייה, אני עוצר. רק רגע, ביטלנו. לא היתה
הצבעה. זהו? ההרכב מלא? ההצבעה החלה.

הצבעה מס' 28

בעד ההצעה להעביר את הנושא לוועדה – 2

נגד – 1

נמנעים – אין

ההצעה להעביר את הנושא לוועדת החוקה, חוק ומשפט נתקבלה.

יצחק כהן (ש"ס):

– – –

היו"ר ש' וייס:

אני מנחש ששניים בעד ואחד נגד. למען ה-fair play חיכיתי עד שאתה תבוא.

שני תומכים, אחד מתנגד, אין נמנעים. הנושא יעבור לטיפולה של ועדת החוקה,
חוק ומשפט. תודה רבה, חברים.

נדמה לי שמיצינו את סדר-היום. טוב, חברים יקרים, תודה רבה לכם, אנחנו נסיים
עוד מעט את הישיבה.

הישיבה הבאה תתקיים ביום שני, ט' בטבת התשנ"ט, 28 בדצמבר 1998, אם לא יהיו
שינויים, ב-16:00. ועד אז, חברים, אני מסיים.

אני שוב רוצה, בסיום הישיבה, להעביר ברכות לציבור הנוצרים לרגל חג המולד
שלהם, וברכה באמצע או בראשית הרמדאן לציבור המוסלמי.

אני רוצה להביע תקווה, שבצפון ישרור שקט. אני רוצה להביע תנחומים למשפחה
הלבנונית שספגה מכת מוות אנושה, כשאם וילדיה נהרגו מפגיעת מטוס ישראלי בהם
בשגגה, וזה עצוב מאוד מה שקרה; לאחל למשפחות הנפגעים והפצועים בקריית-שמונה
ובצפון החלמה מהירה, ולתושבי הצפון – שיבה מהירה לחיים נורמליים.

הישיבה הסתיימה. תודה לכולם, לסדרנים, לעובדי הכנסת, לקצרניות, לאנשי
ערוץ-33 ולסגנית מזכיר הכנסת הגברת שושנה כרם.

הישיבה ננעלה בשעה 18:40.
