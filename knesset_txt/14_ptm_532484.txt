דברי הכנסת

הישיבה המאה-וחמישים-ושש של הכנסת הארבע-עשרה

יום שני, ט"ז בכסליו התשנ"ח (15 בדצמבר 1997)

ירושלים, הכנסת, שעה 16:04

תוכן העניינים

דברי יושב-ראש הכנסת

דברי ברכה של יושב-ראש הכנסת למשלחת מונגוליה

הצעה לסדר

מסמכים שהונחו על שולחן הכנסת

הצעות סיעות העבודה ומרצ–חד"ש-בל"ד להביע אי-אמון לראש הממשלה בשל מדיניותו
בתחום מערכת הבריאות

הודעת יושב-ראש ועדת הכנסת

הצעות סיעות העבודה ומרצ–חד"ש-בל"ד להביע אי-אמון לראש הממשלה

בשל מדיניותו בתחום מערכת הבריאות

הודעת יושב-ראש ועדת הכנסת

הצעת חוק-יסוד: הממשלה (תיקון מס' 7)

(קריאה שנייה וקריאה שלישית)

שעת שאלות

מסמכים שהונחו על שולחן הכנסת

הצעת חוק עבודת נשים (תיקון מס' 16), התשנ"ז–1997

(קריאה ראשונה)

מסמכים שהונחו על שולחן הכנסת

הצעת חוק הנוער (טיפול והשגחה) (תיקון מס' 13), התשנ"ח–1997

(קריאה ראשונה)

דברי יושב-ראש הכנסת

היו"ר ד' תיכון:

רבותי, היום יום שני, ט"ז בכסליו התשנ"ח – 15 בדצמבר 1997 – ישיבת הכנסת
פתוחה.

להלן סיכום תאונות הדרכים במשך השבוע האחרון: צוותי מגן-דוד-אדום טיפלו
במהלך השבוע שעבר ב-676 תאונות דרכים ברחבי הארץ, בהן: שמונה פצועים קשה,
19 פצועים באורח בינוני. סך-הכול 907 נפגעים, מתוכם נהרגו: סעיד אבי חבאק,
יצחק פרסיל, אלקה שטרן, אשר אלמליח, מרדכי דפס, מחמוד ג'ובראן, אבראהים
מוחמד סרור.

דברי ברכה של יושב-ראש הכנסת למשלחת מונגוליה

היו"ר ד' תיכון:

רבותי חברי הכנסת, אנו מארחים היום אצלנו משלחת מארץ רחוקה, מונגוליה.
מונגוליה היא ארץ מדבריות והרים, שלה היסטוריה עתיקה. אנו, בניו של עם
עתיק, שלו 3,500 שנות היסטוריה, שמחים לראותכם אצלנו.

אני מקדם בברכה את סגן יושב-ראש הפרלמנט המונגולי, את יושבת-ראש אגודת
הידידות מונגוליה-ישראל ואת חברי הפרלמנט שהגיעו אלינו.

אני משוכנע שהמרחק הפיזי לא ימנע משתי הארצות לבנות מערכת יחסים של קירבה
והבנה. תמצאו כאן ידידים אמיתיים.

אני מאחל לחברי המשלחת האורחת ביקור פורה ומהנה.

באותה הזדמנות, הרשו לי להזכיר, כי ב-29 בנובמבר 1947 הצביעה מונגוליה בעד
תוכנית החלוקה.

כמו-כן מלווה אותם שגריר מונגוליה בישראל, שמקום מושבו בקהיר. למי שלא
זוכר, השרה לשעבר אורה נמיר היא שגרירת ישראל באולן-באטור, בירת מונגוליה.

חיים רמון (העבודה):

שהיא הבירה הקרה ביותר בעולם. אוטווה שנייה.

היו"ר ד' תיכון:

שם קר, אבל בכל מה שקשור בישראל חם שם.

אדוני שר הבריאות, אתה זוכר כשעמדנו בכנס IPU בבייג'ין, לידינו נעמדה משלחת
של פרלמנטרים צעירים, שזה עתה זכו בשלטון במונגוליה, וביקשו לבקר בישראל.
סוף סוף הם הגיעו.

שר הבריאות י' מצא:

– – – לשגריר שלהם כשביקר אותי במשרדי לפני ימים אחדים.

היו"ר ד' תיכון:

בסדר גמור.

הצעה לסדר

היו"ר ד' תיכון:

הצעה לסדר לחבר הכנסת שבח וייס. בבקשה.

שבח וייס (העבודה):

אדוני היושב-ראש, אני מאוד מודה לך על שנעתרת לבקשתי להציע הצעה לסדר לפי
סעיף 53, ואני ממש עושה את זה על-פי הסעיף הזה. אם הייתי סבור שהנושא שאני
עומד לומר בעניינו משהו מופיע בסדר-היום של השבוע, לא הייתי מעלה אותו.

אני מעלה כאן בפניך בקשה לשלב בצורה זו או אחרת בסדר-יומנו את הנושא של
אופקים.

אופקים נמצאת בעצם במצור כלכלי. העיירה נמצאת על סף ניתוק רשתות החשמל
והמים, עם קשיים גדולים, קבועים. זו עיירה שלא מעט פוליטיקאים משני צדי
הקשת הפוליטית הפכו אותה לדגל חברתי, והרבה הרבה ססמאות נערמו סביבה.

היתה לי גם הזדמנות לבקר שם, ואני יודע שאנשים טובים בעיירה נקלעים כל פעם
לצרה צרורה. ואני אומר, במצב כזה היא מרכזת בתוכה כל כך הרבה סמלים של
מצוקה חברתית, שאנחנו כולנו אופקים.

אני מאוד אודה לך אם תמצא דרך להעלות איכשהו את הנושא הזה על סדר-היום. אני
מודע לכך שעשית גם הבוקר ניסיונות לסייע להם. תודה רבה לך, אדוני.

היו"ר ד' תיכון:

תודה. אני רוצה לומר, שעשינו היום ניסיונות לשחרר את אופקים מן המצור. בחלק
מן הדברים הצלחנו, בחלק מן הדברים עדיין לא הצלחנו. אם אני יכול לפנות לשר
הפנים ולבקש ממנו לעשות מעשה כך שחברת החשמל ו"מקורות" יחדשו את אספקת המים
והחשמל ל-23,000 תושבי אופקים, שבסך הכול נענשים על לא עוול בכפם. אני
מקווה שעניינם בכל זאת יקודם, שהרי אין להבין מדוע הנושא של אופקים לא יורד
מעל סדר-יומנו זה כמה שנים.

באותה הזדמנות אני מבקש לכנס את ועדת המשנה לענייני אופקים, שהוקמה על-ידי
ועדת הכספים, לכנס אותה בהקדם, כדי שזו תתייחס לכל מה שקורה בעיירה הזאת.

מסמכים שהונחו על שולחן הכנסת

היו"ר ד' תיכון:

הודעה למזכיר הכנסת, בבקשה.

מזכיר הכנסת א' האן:

ברשות יושב-ראש הכנסת, הנני מתכבד להודיע, כי הונחו היום על שולחן הכנסת:

לקריאה ראשונה, מטעם הממשלה – הצעת חוק סדר הדין הפלילי (סמכויות אכיפה –
מעצרים (תיקון) (תיקון), התשנ"ח–1997.

לדיון מוקדם – הצעת חוק ביטוח בריאות ממלכתי (תיקון – תרופות ובדיקות לחולי
איידס), התשנ"ח–1997, מאת חבר הכנסת אדיסו מאסלה; הצעת חוק ניירות ערך
(תיקון – החמרת ענישה בעבירות שימוש במידע פנים), התשנ"ח–1997, מאת חברי
הכנסת רן כהן ואברהם פורז; הצעת חוק הרשות השנייה לטלוויזיה ורדיו (תיקון –
איסור פרסום פיראטי), התשנ"ח–1997, מאת חברי הכנסת משה שחל, דליה איציק,
רפאל אלול, יונה יהב ואופיר פינס-פז; הצעת חוק הביטוח הלאומי (תיקון – קבלת
קצבת זיקנה וקצבת נכות בעד פרק זמן אחד), התשנ"ח–1997, מאת חבר הכנסת יוסי
כץ; הצעת חוק לתיקון פקודת הצופים (תנועה ממלכתית), התשנ"ח–1997, מאת חברי
הכנסת מיכה גולדמן, ראובן ריבלין ופיני בדש; הצעת חוק הרשות השנייה
לטלוויזיה ורדיו (תיקון – עריכת סקרים בשבתות וחגים), התשנ"ח–1997, מאת חבר
הכנסת חנן פורת; הצעת חוק החברות הממשלתיות (תיקון – הפרטה), התשנ"ח–1997,
מאת חבר הכנסת אפי אושעיה; הצעת חוק הרשויות המקומיות (פטור חיילים, נפגעי
מלחמה ושוטרים מארנונה) (תיקון), התשנ"ח–1997, מאת חבר הכנסת צבי הנדל;
הצעת חוק לסגירת אתר לסילוק פסולת מוצקה חירייה, התשנ"ח–1997, מאת חבר
הכנסת אברהם יחזקאל; הצעת חוק להנצחת זכרו של לוי אשכול, התשנ"ח–1997, מאת
חבר הכנסת משה שחל וקבוצת חברי הכנסת; הצעת חוק הרשויות המקומיות (ועדות
ומחלקות דתיות), התשנ"ח–1997, מאת חבר הכנסת אברהם פורז; הצעת חוק התכנון
והבנייה (תיקון – זכות התנגדות), התשנ"ח–1997, מאת חברי הכנסת אברהם
הירשזון ודוד מגן; הצעת חוק הביטוח הלאומי (תיקון – ביטוח זיקנה וביטוח
שאירים), התשנ"ח–1997, מאת חבר הכנסת אפי אושעיה; הצעת חוק הרשויות
המקומיות (בחירות) (תיקון – המועד הקבוע לבחירות), התשנ"ח–1997, מאת חברי
הכנסת אברהם הירשזון ודוד מגן; הצעת חוק הרשויות המקומיות (ערר על קביעת
ארנונה כללית) (תיקון – הארכת מועד להשגה), התשנ"ח–1997, מאת חבר הכנסת
אליעזר זנדברג; הצעת חוק עבודת נשים (תיקון – הפרשות מעביד בחופשת לידה),
התשנ"ח–1997, מאת חבר הכנסת שלמה בן-עמי; הצעת חוק מס שבח מקרקעין (תיקון)
התשנ"ח–1997, מאת חבר הכנסת מאיר שטרית; הצעת חוק ההסגרה (תיקון – הסגרת
אזרח שמרכז חייו לא בישראל), התשנ"ח–1997, מאת חבר הכנסת חיים רמון; הצעת
חוק הביטוח הלאומי (תיקון – דמי לידה לעצמאיות), התשנ"ח–1997, מאת חברת
הכנסת יעל דיין; הצעת חוק אימוץ ילדים (תיקון – הזכות לעיין בפנקס האימוץ),
התשנ"ח–1997, מאת חבר הכנסת שמריהו בן-צור; הצעת חוק סדר הדין הפלילי [נוסח
משולב] (תיקון – הקלטת חקירות בווידיאו), התשנ"ח–1997, מאת חבר הכנסת חנן
פורת; הצעת חוק התכנון והבנייה (תיקון – ביצוע הפקעה), התשנ"ח–1997, מאת
חבר הכנסת בנימין בן-אליעזר.

היו"ר ד' תיכון:

תודה למזכיר הכנסת.

הצעות סיעות העבודה ומרצ–חד"ש-בל"ד להביע אי-אמון לראש הממשלה בשל מדיניותו בתחום מערכת הבריאות

היו"ר ד' תיכון:

רבותי, אנחנו עוברים לסדר-היום כרגיל. חבר הכנסת רמון, עוד לא נמאס לכם? כל
שבוע ביום שני הצעת אי-אמון לראש הממשלה.

תמר גוז'נסקי (חד"ש-בל"ד):

איך היה בכנסת הקודמת, שכחת?

היו"ר ד' תיכון:

לא כל שבוע.

חבר הכנסת חיים רמון, בבקשה.

חיים רמון (העבודה):

אדוני היושב-ראש – – –

היו"ר ד' תיכון:

תן לי קודם להכריז על הנושא. אני מתאר לעצמי שהנושא לפחות – – –

חיים רמון (העבודה):

אני רוצה, לפני שתכריז על הנושא, אדוני היושב-ראש, לומר, שאם הממשלה לא
היתה נותנת לנו סיבה או שתי סיבות או שלוש סיבות כל שבוע להביע לה אי-אמון,
לא היינו מביעים לה אי-אמון. תשנו את דרכה, שהממשלה תשנה את דרכה, ואנחנו
לא נגיש אי-אמון. היינו שמחים לו היתה ממשלה שאפשר להביע בה אמון.

היו"ר ד' תיכון:

רבותי, הצעות סיעות העבודה ומרצ–חד"ש-בל"ד להביע אי-אמון לראש הממשלה בשל
מדיניותו בתחום מערכת הבריאות. ינמק חבר הכנסת חיים רמון, בבקשה; עשר דקות.

חיים רמון (העבודה):

אדוני היושב-ראש, חברי הכנסת, על-פי מצוות חוק הבחירה הישירה, אנחנו מצווים
להביע אי-אמון לראש הממשלה, אבל, נדמה לי שהפעם אשמתו של ראש הממשלה היא
פחותה, היא בעיקר באה לידי ביטוי בכך שהוא נגרר שוב אחרי עצותיו הרעות
ומדיניותו הרעה של שר האוצר. חבל ששר האוצר לא נמצא כאן, כי אין לי שום
ויכוח עם שר הבריאות. שמעתי אותו בוועדת הכספים, ונדמה לי שהוא היה
האופוזיציה התקיפה והחריפה ביותר נגד הממשלה ונגד מדיניות הממשלה ונגד
החלטות הממשלה. אם הוא רק יחזור כאן, על הדוכן, על מה שהוא אמר בוועדת
הכספים, אני ארגיש מאוד מיותר.

אבל, יש לנו בעיה. הבעיה היא עם מי שבסופו של דבר קובע, עם מי שמכתיב את
המדיניות, וזה שר האוצר. ושר האוצר הזה, השר נאמן, שמעז לדבר על תחרות
בבריאות כאילו היתה תחרות בשוק הטלפונים, מגלה את בורותו ברבים, מגלה את
העובדה שהוא אטום יותר מכל שר אחר מבחינה חברתית.

שר האוצר, המדבר על מערכת בלתי יעילה ובזבזנית בגלל חוק בלתי סביר, מעיד על
עצמו, שאין לו מושג לא רק על מערכת הבריאות במדינת ישראל, אלא אין לו מושג
על שום מערכת בריאות במדינה מתוקנת, שאליה אנחנו רוצים להידמות.

שר האוצר, שמאיים בגזירות אם יוגדל סל הבריאות, זורה חול בעיני הבריות, כי
אין גזירה קשה יותר מהקלקולים שהוא מציע בחוק ביטוח בריאות ממלכתי, כפי
שבאו לידי ביטוי בחוק ההסדרים, קלקולים שהוא קורא להם תיקונים, אשר יצרו
מצב של מערכת בריאות לעניים ומערכת בריאות לעשירים.

שר האוצר וחלק מיועציו מתגעגעים לימים קשים ואפלים של מערכת בריאות, והוא
כנראה לא שכח דבר ולא למד דבר. האוצר יוצר גירעון מלאכותי במערכת, חונק
אותה, בניגוד למטרות של חוק ביטוח בריאות ממלכתי, ולאחר מכן הוא טוען
שהמערכת קרסה. הוא ויועציו מנסים לכפות השקפת עולם שנכשלה בכל מקום שבה
ניסו אותה, וזו תחרות פרועה במערכת בריאות.

ארצות-הברית היא דוגמה ידועה. ההוצאה הלאומית הגבוהה ביותר, בזבוז נורא,
15% מהתל"ג, ואספקה סלקטיבית, כאשר כ-40 מיליון אמריקנים אין להם מערכת
בריאות כלל, אין להם ביטוח בריאות כלל, ו-60 מיליון מקבלים מערכת בריאות
ברמה של רבע ממה שיש בישראל. אבל זו דוגמה ידועה. בבריטניה ניסו השמרנים
להרוס את מערכת הבריאות הציבורית על-ידי מרכזי רווח תחרותיים. אחת הסיבות
המרכזיות לכישלון השמרנים בבחירות היא העובדה שהם שהביאו, באמצעות אותם
מרכזי רווח תחרותיים, להרס המערכת, לבזבוז ולגרימת אי-צדק חברתי ובזבוז
כלכלי. גם בהולנד ניסו לאחרונה את השיטה, והם חזרו בהם ממנה.

אבל, למה אני צריך להפליג אל מדינות הים, רחוק מעבר לים, בואו ניקח את
רפואת השיניים בישראל. היא תחרותית, היא פתוחה. מה התוצאה? אחוז ההוצאה על
בריאות השן בישראל הוא מן הגבוהים בעולם, ביחס לכל המדינות האחרות. אני
מדבר על מדינות אחרות, כמו מדינות מערב-אירופה וארצות-הברית. ומצב בריאות
השן בישראל הוא מן הקשים בעולם, ביחס לכל המדינות, כאשר הציבור הבינוני
והחלש נהנה מבריאות או סובל מבריאות שן? כאן אצלנו זה קיים, לא צריך ללכת
רחוק, זה כאן ועכשיו.

אבל הם מתעקשים. אז הם מנסים להגיד: היה טוב בעצם, לא הכול, אבל פה ושם
צריך להביא לגמישות בין קופות-החולים, לתחרות.

אני אומר לכם, רבותי חברי הכנסת, אילו יכולנו לנסוע כולנו במנהרת הזמן, כל
חברי הכנסת ואתם הציבור, חמש שנים מ-1993, והיינו רואים מה היה ומה קרה,
והייתי אומר אז כשר הבריאות לשר האוצר דאז: תראה, בשביל אותו סכום שהמדינה
משתתפת בו יקרו כאלה וכאלה שינויים, האם אתה תסכים? ואני אפרט אותם.

מדינת ישראל ב-1993, למעשה עד חקיקת חוק ביטוח בריאות ממלכתי, השתתפה
בערכים של היום בסדר גודל של 1.5 מיליארד שקל בתקציב קופת-החולים הכללית,
1.5 מיליארד שקל דאז, ומה קיבלו אזרחי המדינה תמורת 1.5 מיליארד השקל האלה,
שבסופו של דבר הביאו לגירעונות עוד יותר גדולים, בסך 5 מיליארדי שקלים,
שבסוף המדינה כיסתה אותם? אני מדבר על 1.5 מיליארד דאז. מה היה המצב אז, אף
שהמדינה השתתפה ב-1.5 מיליארד שקל? 300,000 איש לא היו מבוטחים כלל,
700,000-600,000 איש היו מוגבלי חברות, זה היה שם עדין לאותם חברים
בהסתדרות הכללית שלא שילמו דמי חבר ובכל מקום קיבלו שירות מוגבל. אני
הסתובבתי אז כשר הבריאות. בכל קופת-חולים כללית היה תיק, בעיקר בעיירות
פיתוח, ובין שליש לחצי היו מוגבלי בריאות. כלומר, מצב של כמעט מיליון נפש
שלא קיבלו בריאות כפי שצריך במדינת ישראל. באותו מחיר אותם מיליון איש
מקבלים אותה השתתפות מדינה.

תפוקת בתי-החולים. ב-1994 היו 4,000 ניתוחי לב פתוח. אני נותן את זה
כדוגמה. היום מתקיימים 7,300 ניתוחים כאלה; מדינת ישראל היא אחת המדינות
היחידות בעולם שבה אין תורים לניתוחים מהסוג הזה, וזו רק דוגמה. כלומר,
תפוקה בפעולות הגדולות שעלתה ב-50%, ובאותו מחיר, באותו גירעון, השכר
במערכת הבריאות עלה ב-50% ריאלית – – –

שר הבריאות י' מצא:

אתה יודע שהגירעון מוטט את המערכת.

חיים רמון (העבודה):

אדוני השר, מה שאני אומר הוא, שלמרות הגידול הזה, הגירעון לא עלה על 1.5
מיליארד, בדיוק השתתפות הממשלה ערב החוק, למרות זאת.

אחר כך באה הממשלה וביטלה את המס המקביל – המדינה כמעט היחידה בעולם בשיטה
הזאת, שהמעסיקים לא משתתפים במערכת הבריאות הציבורית. הקטנו את עלות העבודה
– הממשלה, לא בדין ולא ביושר – ב-2%. אם היא לא היתה עושה זאת, היום היו
עוד 600 מיליון שקל למערכת הבריאות.

היו"ר ד' תיכון:

כן, אבל זה היה חלק מהמדיניות המונטרית.

חיים רמון (העבודה):

אבל אני אומר – באותו מחיר.

היו"ר ד' תיכון:

אל מי אתה בא בטענות, אני רוצה להבין, אל חבריך?

חיים רמון (העבודה):

לא, לא אל חברי.

היו"ר ד' תיכון:

אלי?

עמיר פרץ (העבודה):

– – –

חיים רמון (העבודה):

לא אליך. אני קובע עובדה – שר האוצר בא ואומר: נוצרו גירעונות ענק, המערכת
קורסת וכדומה, ואני בא וטוען שהדבר הזה הוא שקר וכזב, כיוון שלפני חוק
ביטוח בריאות ממלכתי, מדינת ישראל השתתפה במיליארד וחצי שקל, ולא קרו כל
הדברים האלה. כל אחד מהם לבד שווה מיליארד וחצי שקל כמעט.

לאחר מכן מה עשינו? ערב החוק היה מצב שהיתה מערכת בריאות לעשירים ולעניים.
הפער בין קופת-חולים כללית לקופת-חולים מאוחדת ול"מכבי" היה בין 30% ל-40%
בהוצאה לנפש. היום ההוצאה לנפש כמעט זהה. יצרנו מערכת שוויונית.

אברהם הירשזון (הליכוד-גשר-צומת):

איזה שוויונית? סל – – –

חיים רמון (העבודה):

תיכף אני אגיע לסל. עכשיו, חברי הכנסת, אני רוצה לגלות לכם סוד, רק בינינו.

היו"ר ד' תיכון:

תראה, יושבים כאן שלושה שרי בריאות לדורותיהם, חבר הכנסת לשעבר ויקטור
שם-טוב.

חיים רמון (העבודה):

אני מברך אותו.

אני רוצה לגלות לחברי הכנסת, אבל באמת שזה יישאר בינינו. ערב כניסת הסל
לתוקפו – ויושב כאן יושב-ראש ההסתדרות חבר הכנסת עמיר פרץ.

אברהם הירשזון (הליכוד-גשר-צומת):

מה זה יישאר בינינו?

חיים רמון (העבודה):

שיישאר בינינו, כי זה לא נעים. עשינו מעשה לא נעים.

אברהם הירשזון (הליכוד-גשר-צומת):

נמצא כאן ערוץ-33.

חיים רמון (העבודה):

תאר לך ששמתי לב לעניין הזה, כלומר החלטתי שאני חושב שהגיע הזמן לחשוף את
זה לציבור.

לקחנו סל תיאורטי, סל ששום קופת-חולים לא נתנה. דרך אגב, כל המושג של סל
בריאות זה דבר חדש. כשנכנסתי לתפקידי כשר בריאות, ידעתי את סודות האטום של
מדינת ישראל, את סל הבריאות לא יכולתי לדעת, משום קופה, דרך אגב.

אפי אושעיה (העבודה):

זה תלוי – – –

חיים רמון (העבודה):

לא היה מושג כזה. כל אחד החליט מה הוא נותן ומה הוא לא נותן, איזו תרופה
הוא מכניס ואיזו הוא לא מכניס. לא היה דבר כזה.

אפי אושעיה (העבודה):

לגבי קופת-החולים הכללית, זה היה תלוי במזכירי מועצות הפועלים.

חיים רמון (העבודה):

אתה תגיד אחר כך שאני מדבר סרה בהסתדרות, אני לא רוצה.

היו"ר ד' תיכון:

יש לו ניסיון.

חיים רמון (העבודה):

אבל מה עשינו? באנו ולקחנו סל שמעולם לא ניתן, על כך האוצר כועס עד היום.
למעשה, הגדלנו את הסל הריאלי שנתנו אז דה-פקטו בכ-15%. זה מה שעשינו ערב
כניסת הסל, והעלינו את רמת הסל.

עשינו גם הפרדה של המפלגות, וכולם יודעים כמובן על מפלגת העבודה וההסתדרות,
אבל גם במפד"ל. 70-60 מיליון שקל קיבלה המפד"ל בכל שנה ממערכת הבריאות. איך
אנחנו יודעים? כי היא נאלצה אחר כך לפטר 400 עובדים ממנגנון המפד"ל. זה שאב
מיליארד שקל ממערכת הבריאות דאז, מיליארד שקל.

רחבעם זאבי (מולדת):

אבל לא כל המפלגות.

חיים רמון (העבודה):

לא, לא. אמרתי לא, אבל נתתי עוד דוגמה, כי מפלגת העבודה זה מן המפורסמות.
נתתי דוגמה לא מן המפורסמות.

טיפלנו בעולים – עולים שהסתובבו ללא ביטוח, עם טרגדיות נוראיות – גם הם
נכנסו למערכת. ואפילו, אדוני יושב-ראש הכנסת, ההוצאה לנפש קטנה בכ-65 שקל
לאדם במסגרת כאילו אותו בזבוז.

כל זה קרה. הבאנו את מערכת הבריאות לאחד המקומות הגבוהים בעולם. אין שום
תחום בישראל שבו אנחנו נמצאים בעשרת המקומות הראשונים בעולם, חוץ ממערכת
הבריאות.

אורי אור (העבודה):

תאונות דרכים.

חיים רמון (העבודה):

אני מדבר על צד חיובי. בכל תחום שאנחנו משווים, בבריאות אנחנו נמצאים באחד
מעשרת המקומות הטובים בעולם, ולא במקום האחרון בעשירייה.

אני בטוח שאפשר להכניס תיקונים בחוק, וצריך, ויש כמה תיקונים שאני בהחלט
מברך עליהם, שמשפרים את החוק. ודאי שבמערכת שמוציאה 20 מיליארד שקל, יש
בזבוזים. אתם מכירים מערכת שאין בה בזבוזים, בעיקר במערכת כל כך מסובכת כמו
מערכת הבריאות?

אבל, בסך הכול יושב שר האוצר ויושבים פקידי האוצר, כל מערכת הבריאות וכל
צרכני הבריאות – באים ואומרים להם: אתם עלולים להביא לחיסול מערכת הבריאות
הציבורית, להמיט אסון על מערכת הבריאות בצד החברתי ובצד הכלכלי. והם
מתעקשים ואומרים: רק אנחנו, רק אנחנו יודעים, אף אחד אחר לא יודע.

ואני שואל: מאין האומץ, או, יותר נכון, מאין החוצפה שאותם אנשים שואבים
כאשר הם מעזים להרים את היד על אחד ההישגים החברתיים והכלכליים המשמעותים
ביותר במדינת ישראל? איך, כאשר מערכת הבריאות היום ממומנת בצורה הצודקת
ביותר, כאשר למרות כל הדיבורים, כ-85% מהאוכלוסייה משלמת פחות מכפי ששילמה,
כאשר היה מצב שבו ככל ששילמת יותר הרווחת פחות וככל שהרווחת יותר שילמת
פחות?

זו היתה המערכת, וכל השינויים הללו נכנסו, וזו מהפכה לא פשוטה. אני אומר
לכם – אני לא האמנתי שכל הדברים האלה יקרו, והגירעון הנורא, כפי שהם
מתארים, שנוצר לא מעט "בזכות" האוצר, יגרום ויביא אך ורק לאותו מיליארד
וחצי.

אני אתן לכם דוגמה רק על עדכון גידול האוכלוסייה – במקום לעדכן ב-8%
מ-1995, עדכנו ב-4%. אני מדבר על נפש מתוקננת. כמעט כל הנתונים שאני מציג
מוסכמים על דעת משרד האוצר ועל דעת משרד הבריאות.

אני פשוט פונה אליך, אדוני שר הבריאות – –

אורי אור (העבודה):

תפנה לשר האוצר.

חיים רמון (העבודה):

– – ומבקש ממך לא לאפשר – לא לראש הממשלה ולא לשר האוצר – להרוס את המערכת.
צריך להכניס בה שיפורים – ודאי, צריך לבדוק מה ניתן לייעל – ודאי. אני חושב
שאתה יודע את הדברים האלה, וממשלה שלמעשה הורסת הישגים חברתיים וכלכליים
משמעותיים כאלה, ממשלה שלמעשה הורסת או רוצה להרוס לתושביה את הבריאות –
אתה יודע, אדוני שר הבריאות, ויודעים חברי הקואליציה – איננה ראויה להמשיך
ולכהן ולקרוא לעצמה ממשלה. תודה.

היו"ר ד' תיכון:

תודה. חברת הכנסת תמר גוז'נסקי, באותו נושא.

תמר גוז'נסקי (חד"ש-בל"ד):

אדוני היושב-ראש, כנסת נכבדה, אדוני שר הבריאות, ילדה ושמה טלי – ילדה חולת
סרטן, וקבוצה של חולי איידס, שכנעו את חברי ועדת הכספים ושכנעו את הציבור
כי זה ממש פשע להפסיק את התרופות היקרות שמצילות את חייהם, אבל זה יהיה פשע
לא פחות – – –

היו"ר ד' תיכון:

אני לא כל כך מבין. תסבירי לי מי נטל את התרופות מן הילדים האלה, מי החליט
לא להמשיך?

חיים רמון (העבודה):

מי שלא עדכן את סל הבריאות.

היו"ר ד' תיכון:

למה? אבל זה היה בתוך סל הבריאות.

אפי אושעיה (העבודה):

– – –

חיים רמון (העבודה):

זה לא היה, זה חדש. זה בן שנה.

תמר גוז'נסקי (חד"ש-בל"ד):

אדוני היושב-ראש, כשאישרנו את סל הבריאות לפני שהחוק נכנס לתוקפו, בינואר
1995, נקבעה מערכת מאוד ברורה של עדכון סל הבריאות כתוצאה משינויים
טכנולוגיים, לרבות המצאת תרופות חדשות. מה שקרה הוא, שמאז ינואר 1995 ועד
להחלטה האחרונה, הסל נשאר בעינו ולא נוספו התרופות הנחוצות הללו.

היו"ר ד' תיכון:

אז למה בקופות-חולים אחרות – – –

תמר גוז'נסקי (חד"ש-בל"ד):

קופות-החולים, לפי רצונן – –

חיים רמון (העבודה):

מי שנתן, צעקו עליו שהוא יוצר גירעונות.

תמר גוז'נסקי (חד"ש-בל"ד):

– – נתנו את התרופות, ויש קופות שהפסיקו את זה באפריל, יש קופות שהפסיקו את
זה עכשיו, ולכן כל התוספת הזאת – – –

צבי הנדל (מפד"ל):

אדוני היושב-ראש – – – שהשבוע יש דיונים בתקציב המדינה. לכן הן – – –

היו"ר ד' תיכון:

מישהו לקח את מישהו כבן ערובה.

תמר גוז'נסקי (חד"ש-בל"ד):

אני לא חושבת שזה יהיה נכון להסתכל כך על התמונה. צריך להסתכל על השאלה
הבסיסית, איך הגענו למצב שבעולם ובישראל ממציאים תרופות חדשות מצילות חיים,
ובשל מערכת שלא מתעדכנת, התרופות האלה לא נכנסות לסל. זה פשוט פשע להגיע
למצב שבו בכלל מישהו חושב אם לתת או לא לתת את התרופה מצילת החיים משום
שהיא עולה כסף.

צבי הנדל (מפד"ל):

– – –

תמר גוז'נסקי (חד"ש-בל"ד):

אבל, עכשיו אני רוצה לומר, שזה יהיה פשע לחשוב שהבעיה נפתרה, משום שהיא לא
נפתרה. עוד לא ברור מאין ייקחו את הכסף. אומרים שייקחו את הכסף ממשרד
הבריאות, ואולי ייקחו את הכסף מהרווחה, או מתחומים חשובים אחרים. אבל הפשע
הכי גרוע שיכול להיות הוא אם האוצר והממשלה יהפכו את ההחלטה הזאת, שעדיין
איננה החלטה שלמה, כאילו לאיזה פתרון קסמים לכל תחלואי המערכת, וכאילו
עכשיו אפשר לעשות את הרפורמה שהממשלה מציעה במערכת הבריאות.

היו"ר ד' תיכון:

תרענני את זיכרוני, את הצבעת בעד החוק?

תמר גוז'נסקי (חד"ש-בל"ד):

כן. במערכת הבריאות עובדים אנשים מצוינים, רופאים ואחיות, עובדים במקצועות
פארה-רפואיים, עובדי מינהל ומשק, שמשקיעים את המאמצים הרבים שלהם למען הגנת
בריאותם של התושבים, למען ריפוי החולים. אבל הממשלה, מאז עלתה לשלטון,
עוסקת בצורה שיטתית מאוד בייבוש ובחנק מערכת הבריאות, והיום, כאשר אנחנו
רואים את ההצעות שמונחות בפנינו, אדוני שר הבריאות, ברור שהכוונה של אותו
חנק היתה להגיע למצב שבו האוצר יבוא לממשלה ולכנסת ויגיד: אין כסף, ולכן
צריך להטיל מסים נוספים על הציבור, ולכן צריך לשנות מן היסוד את עקרונות
חוק ביטוח בריאות.

קודם מחניקים את החוק הזה, קודם מחניקים את המערכת, ואחר כך אומרים: אין
כסף. למה אני אומרת: מחניקים? כי לפי חוק ביטוח בריאות הממשלה מחויבת לכסות
את הפער שבין התשלום של התושבים ותשלום הממשלה לכיסוי הוצאות הבריאות לבין
ההוצאות של הקופות לפי הסל. החוק אומר במפורש, שהממשלה חייבת לכסות את הפער
הזה, והפער הזה לא כוסה, והפער הזה מצטבר. כאשר חסר כסף, עכשיו מיליארד
וחצי, בשנה הבאה עוד מיליארד וחצי, הממשלה אומרת: אתם רואים, קטסטרופה. מי
אמר שצריכה להיות קטסטרופה?

הממשלה גם לא עדכנה, כפי שהזכרתי, את סל הבריאות, והיא גם ביטלה את המס
המקביל.

אני רוצה לומר לחברי הכנסת, שבשנת 1998 הגבייה הצפויה של ביטוח בריאות, לפי
התנאים הקיימים כרגע, היא 8 מיליארדי שקל, אבל אילו גבו את המס המקביל, היו
נכנסים לשירותי הבריאות, בלי תקציב המדינה, ישר עוד 7.5-7 מיליארדי שקל.
כלומר, היו מכפילים את הסכום שהיה למערכת.

אני רוצה לומר, שאם הממשלה היתה נוקטת היום את הצעד ומטילה מס מקביל, אפילו
לא ב-5%, כפי שהיה קודם לכן, מספיק 1% כדי שיהיה לה כל הסכום שחסר לכיסוי
הגירעון בשנה הבאה.

המדינה, בעצם, בורחת מהמימון. המדינה והמעבידים כיסו בעבר 55% מהוצאות
מערכת הבריאות. היום זה ירד ל-40%, והאזרחים צריכים לשלם היום במקום 45% –
60%, כבר היום. עכשיו הם באים ואומרים: לא, זה לא מספיק. לא מספיק שהאזרחים
משלמים כבר היום 60% מההוצאה. אתם תשלמו עוד מיליארד שקל. כל משפחה תידרש
לשלם אולי 50 שקל בחודש מס משפחה, או איך שיקראו לו. נוסף על זה תשלמו – אם
תלכו לחדר מיון – תשלמו; תלכו למרפאת חוץ – תשלמו; תלכו לרופא – תשלמו.
כלומר, מטילים על התושבים, לפי הצעת הממשלה, את המס הכי בלתי צודק שקיים,
לא מס לפי הכנסה, לא מס לפי ההכנסה לנפש במשפחה, לא. מס לכל משפחה. כלומר
מיליונר, מולטי-מיליונר, ישלם 50 שקל בחודש, וקשיש שחי מפנסיה צנועה והוא
גם משפחה, גם הוא ישלם 50 שקל בחודש. זה דבר מחריד, שצריך להתקומם נגדו כל
מי שמדבר על הרס השוויוניות בחוק.

כי מה אמר החוק? החוק אמר, שכל אחד ישלם לפי הכנסתו וכל אחד יקבל לפי מצב
בריאותו. עכשיו הם אומרים כך: כל אחד לא ישלם לפי הכנסתו, כי נוסף על תשלום
המס, הוא ישלם עוד מס, בכלל בלי שום קשר להכנסה. והדבר השני – הוא לא יקבל
לפי המחלה שלו, משום שתלוי איזה סל יהיה לו, וכאן באה הפצצה שהממשלה הזאת
מטילה: אתה תלך ותשלם מס כי הממשלה מחייבת אותך, בחוק, לשלם מס, אבל מה
שתקבל – זה תלוי באיזו קופה תהיה. קופה א' תיתן תרופות 1, 2, 3. קופה ב'
תיתן תרופות 7, 8, 9, ואתה תרצה לקבל משהו אז יגידו לך: לא, אתה לא שייך
לקופה הזאת. תשכב בבית-חולים, אז הרופא ישאל אותך: באיזו קופה אתה מבוטח?
בקופה הזאת? – אתה לא יכול לקבל את התרופה הזאת כי התרופה הזאת היא רק
בקופה הזאת, ובקופה הזאת לא מקבלים – – –

היו"ר ד' תיכון:

כולם יעברו מקופה אחת לשנייה.

תמר גוז'נסקי (חד"ש-בל"ד):

א. הם רוצים לעכב את המעבר לפעם בשנה; ב. אם יש לך במשפחה קשיש שצריך סוג
מסוים של טיפול, ויש לך ילדים שצריכים טיפול אחר, ויש לך חולה כרוני ויש לך
כל הדברים האלה – אתה לא יכול לחלק את המשפחה בין הקופות. אבל מה היה
העיקרון של החוק? – שיש סל בריאות אחיד, שמשרד הבריאות ושר הבריאות מופקדים
עליו. היום אומרים: לא, תהיה תחרות. התחרות לא תהיה כפי שאדוני חושב.
התחרות תהיה שהקופות תבחרנה לעצמן את הלקוחות. הקופות תקבענה סל בריאות כזה
שהולם לקוחות מחוג כלכלי מסוים, ואז נחזור לקופות שמטפלות באנשים עניים
וחלשים ולקופות שמטפלות באנשים עשירים – – –

היו"ר ד' תיכון:

זה, בדיוק, מה שאמרו בפעם הקודמת כשחוקקו את החוק.

תמר גוז'נסקי (חד"ש-בל"ד):

לא, החוק – – –

היו"ר ד' תיכון:

יש אמת במה שאת אומרת, אבל – – –

תמר גוז'נסקי (חד"ש-בל"ד):

לא. מאחר שסל הבריאות אחיד; למשל היום לקופות כדאי לקבל קשישים, כי לקשישים
יש תשלום יותר גבוה, אבל כאשר המצב הזה ישתנה – –

היו"ר ד' תיכון:

לא כדאי לקבל קשישים.

תמר גוז'נסקי (חד"ש-בל"ד):

– – כאשר כל קופה תקבע לעצמה סל, היא תקבע לעצמה איזה תשלומים היא לוקחת,
איזה תשלומים היא גובה, פירוש הדבר שהיא תוכל לבחור לעצמה את נתח
האוכלוסייה.

אבל, לא רק זה. אדוני שר הבריאות, כולנו רוצים שהוצאות הבריאות הכלליות,
בהוצאה הלאומית של ישראל, לא יגדלו מעבר למינימום הנדרש, כדי שלא נגיע למצב
לא של ארצות-הברית ולא של מדינות אחרות, אבל, אם אתה מכניס את אלמנט התחרות
– ההוצאה לבריאות תגדל. כל אחד יודע, שבארצות-הברית חלק גדול מהניתוחים הם
ניתוחים מיותרים, שנעשים רק כדי לנצל את ביטוח הבריאות הסלקטיבי שקיים, שכל
אחד מבטח את עצמו היכן שהוא מבטח. אז נכנסים שיקולים זרים למערכת הבריאות,
ואז ההוצאות לבריאות יגדלו, ואכן כל הטענה שתחרות בין הקופות תביא להורדת
הוצאות הבריאות ברמה הלאומית זו שטות ורעות רוח. אז התוצאה תהיה כזאת: חלק
מהאזרחים יקבלו שירותי בריאות מקוצצים, הם ישלמו יותר, ובסופו של דבר, ברמה
הלאומית, נשלם יותר על בריאות. אז איפה ההיגיון? לא ראיתי פרופסור אחד
לרפואה שמתמצה בניהול של שירותי בריאות, ארגון אחד שמייצג רופאים, אחיות,
חולים, נכים, שיבוא ויגיד, שהרפורמה הזאת תועיל במשהו למערכת הבריאות,
לחולים, לנכים וכו'.

אני אומרת שמערכת הבריאות הולכת לקצץ דווקא ברפואה המונעת; הולכת לקצץ,
לטפל ולהעביר להפרטה לתוך קופות-החולים את טיפות-החלב. בשם מה? בשם הגנת
בריאות הציבור? הנה, מקרי הכלבת שקרו עכשיו, מה הם מלמדים אותנו? כמה חשובה
הפעולה המונעת, כמה חשוב השירות הזה שיהיה לכל אחד, ואנחנו הולכים במו
ידינו והורסים את ההישג הזה.

חברי הכנסת, אנחנו הולכים לקבל תוצאה עגומה ביותר, ואני רוצה לומר, שאפשר
לבוא אל הממשלה בהרבה מאוד טענות בהרבה מאוד מישורים. במישור המדיני הדעות
חלוקות, במישור הטיפול במערכות הרווחה, במישור הטיפול בשוויון האוכלוסייה
הערבית, בהרבה מאוד מישורים הממשלה הזאת – צריך להביע בה אי-אמון, אבל
מערכת הבריאות, חברי הכנסת, זה הדבר הכולל ביותר, המקיף ביותר, שקובע את
איכות חייו של כל אחד מאתנו, של כל משפחה, של כל תושב, ואסור לתת לממשלה
לפגוע בה.

מאחר ששר האוצר נחוש בדעתו להעביר את כל החוקים שהוא הכין, ומאחר שהממשלה
הזאת נחושה בדעתה לחסל את הבריאות הציבורית, אנחנו חייבים להביע לה
אי-אמון. תודה.

היו"ר ד' תיכון:

תודה. חבר הכנסת רמון, אותו נאום ננאם בעת שקיבלנו את החוק, לא על-ידה, אבל
זה מה שהבטיחו לנו שוללי החוק.

תמר גוז'נסקי (חד"ש-בל"ד):

שזה מה שיקרה?

היו"ר ד' תיכון:

שזה מה שיקרה בשל החוק.

תמר גוז'נסקי (חד"ש-בל"ד):

– – –

היו"ר ד' תיכון:

אמרו, בדיוק, רפואה לעניים ורפואה לעשירים. זו היתה הססמה – – –

חיים רמון (העבודה):

אדוני היושב-ראש, אני רוצה להגיד לך, שבניגוד למצב הנוכחי, שוללי החוק היו
במיעוט גם בבית הזה וגם בציבור, עובדה שהחוק עבר כמעט פה-אחד. עכשיו המצב
הפוך. כולם שוללים את החוק.

היו"ר ד' תיכון:

אז זה לא יעבור.

חיים רמון (העבודה):

כן, אבל יש מכבש קואליציוני.

היו"ר ד' תיכון:

אז זה לא יעבור. יש שר בריאות. אני רוצה לומר לך שהססמאות נשארו.

חיים רמון (העבודה):

לפעמים הססמאות הן נכונות. פעם הן לא היו נכונות, היום הן נכונות.

היו"ר ד' תיכון:

כן, אבל אלה אותן ססמאות.

חיים רמון (העבודה):

פעם כל מערכת הבריאות תמכה בחוק.

היו"ר ד' תיכון:

לא הייתי אומר כך. שום קופת-חולים לא תמכה, חוץ מקופת-החולים הכללית.

חיים רמון (העבודה):

כללית ולאומית תמכו בחוק.

היו"ר ד' תיכון:

חבר הכנסת הירשזון, קופות-החולים תמכו? מה פתאום.

חיים רמון (העבודה):

לאומית ודאי שתמכה בחוק. אמור לי מי תומך בחוק ואומר לך מי אתה. לאומית
תמכו בחוק יותר מאשר קופת-החולים הכללית.

אפי אושעיה (העבודה):

הם פחדו משר הבריאות.

היו"ר ד' תיכון:

כן, לאומית וכללית תמכו בחוק. תאמין לי שהחוק הזה עבר על כידונים.

ישיב על כך שר הבריאות, בבקשה.

שר הבריאות י' מצא:

אדוני היושב-ראש, חברי הכנסת, כבוד שר הבריאות לשעבר, ויקטור שם-טוב,
שהואיל להיות אתנו כאן ביציע ולשמוע את הדיון הזה, צר לי שרק מיעוט מחברי
הכנסת נמצא כאן, וחלקם הגדול לא נמצא, אף שמדברים על נושא כל כך קשה
ויסודי.

הצעת האי-אמון הנדונה היום מעמידה אותי, כפי שקורה לי בשבועות האחרונים,
באחד המאבקים הציבוריים והפנימיים הגדולים ביותר שהיו לי אי-פעם. מחד גיסא,
אני חבר בממשלה הזאת ונושא באחריות, ואף משיב בשמה על הצעת האי-אמון המוגשת
נגדה. מאידך גיסא, אני מכהן כשר הבריאות בממשלה הזאת. בתפקיד זה המחויבות
הראשונה במעלה שלי היא כלפי ציבור החולים, שלומם ובריאותם. בתור שכזה אני
שמח להיות היום איש בשורה לכל אותם חולים הנזקקים לתרופות המיוחדות.

הצלחנו אתמול להתגבר על הוויכוחים המתלווים לחוק ההסדרים, והוכחנו את
רגישותה החברתית של ממשלת ישראל, לאחר שאישרה 150 מיליון שקל לתרופות
החיוניות. זהו הישג של הממשלה, וזה גם המקום להישיר מבט לעבר טלי לוי
וחבריה ולאחל להם בריאות טובה. הם ניהלו מאבק קשה ומכובד על מנת לזכות
במינימום שמגיע להם. אני שמח שחברי השרים גילו רגישות למצוקה זו.

חבר הכנסת חיים רמון, שאלה לי אליך. נאמת נאום נוקב, לא מצאת לנכון להגיד
מלה טובה אחת על ממשלת ישראל?

אפי אושעיה (העבודה):

הוא כן אמר עליך מלה טובה.

חיים רמון (העבודה):

אמרתי עליך רק מלים טובות.

שר הבריאות י' מצא:

זו החלטה של ממשלת ישראל. מלה אחת טובה לא אמרת על ההחלטה של אתמול, החלטה
של ממשלה, שהיתה חד-משמעית וברורה, עם תקציב ברור לחלוטין של הוספת 150
מיליון שקל למקורות הסל. מגיעה מלה אחת טובה כדי שהנאום יהיה שלם והגון.

חיים רמון (העבודה):

אדוני השר, אם מותר לי להעיר הערה. ההחלטה מאתמול נובעת מכך שהגירעון יגדל
ממיליארד וחצי ל-1.650 מיליארד שקלים. מאין יביאו את הכסף, לא ברור. אבל
מה, החולים הם לא בעסק והם יקבלו את התרופות. לכן עצם ההחלטה על הסל ראויה
לשבחים.

שר הבריאות י' מצא:

יפה. אני מודה לך.

חיים רמון (העבודה):

ההחלטה כולה לזכותך ולא לזכות הממשלה.

היו"ר ד' תיכון:

את מי הוא מייצג, את השכונה שלו?

אפי אושעיה (העבודה):

השר אמר בוועדת הכספים, שאם לא יינתן התקציב הוא לא יצביע בעד התקציב.

שר הבריאות י' מצא:

אני מתקשה לזכור, אדוני היושב-ראש, בחיי הארוכים בכנסת, עוד הצעת אי-אמון
כמו זו, שבה נחצים הגבולות בין קואליציה לאופוזיציה. במצב היום, ואני אומר
את הדברים בצער רב, אינני בטוח שאנו כנבחרי ציבור, מכל המפלגות, יכולים
להביט בעיני החולים כמי שעשו הכול למענם. חבר הכנסת רמון, האמן לי, אני קצת
מדבר אליך בין השורות ואני אומר, שאנחנו מכל המפלגות לא יכולים להביט בעיני
החולים כמי שעשו הכול למענם. כי מאז נכנס לתוקפו חוק ביטוח בריאות ממלכתי –
ובשנתיים הראשונות של החוק היתה מפלגת העבודה בשלטון וגם היא לא הוסיפה
למקורות. בשנתיים האלה חובתה של הממשלה היתה להוסיף לטכנולוגיה, תרופות,
וכן גם למקורות של הסל. בשנה שעברה, כתוצאה מ-1996, הקופות צברו גירעונות
של מיליארד שקל.

חיים רמון (העבודה):

ב-1995 הממשלה נתנה 1.2 מיליארד שקל. ב-1996 היא נתנה 450 מיליון שקל,
וב-1997 היא לא נתנה כלום.

שר הבריאות י' מצא:

אני לא צריך לברר את זה, אני קם עם המספרים וישן עם המספרים. אני יודע, שלו
הייתם אתם, בממשלה הקודמת, מכניסים את מה שהחוק התחייב, זה לא היה קורה.

חיים רמון (העבודה):

ב-1995 לא היו תרופות שהיה צריך להכניס. כל התרופות נכנסו ב-1995.

שר הבריאות י' מצא:

חבר הכנסת רמון, לסל הבריאות לא היתוספה תרופה אחת מאז חוקק חוק ביטוח
בריאות ממלכתי, בהן תרופות שממתינות להיכנס, זאת עוד כששר הבריאות היה של
מפלגת העבודה. בוא נהיה הוגנים.

תמר גוז'נסקי (חד"ש-בל"ד):

אתה צודק, אדוני.

חיים רמון (העבודה):

– – –

היו"ר ד' תיכון:

כל מפלגת העבודה היתה נגד החוק.

שר הבריאות י' מצא:

אל תספר לי את הסיפור. הוספנו אתמול 15 תרופות, בהן תרופות ששרים לשעבר
שלכם, כמו סנה ואחרים, לא הוסיפו אותן. זו היתה ממשלה בראשותכם. בוא נדבר
בהגינות.

חיים רמון (העבודה):

– – –

שר הבריאות י' מצא:

זה נכון שגם הממשלה שלי לא הכניסה, ואתמול היא תיקנה את העוול גם שלכם וגם
שלה.

חיים רמון (העבודה):

יש עוד שלוש תרופות שצריכות להיכנס – – –

שר הבריאות י' מצא:

האמן לי, שקוקטייל התרופות לאיידס קיים למעלה משנתיים. כך גם לגבי הסכרת,
האלצהיימר והסכיזופרניה.

אברהם הירשזון (הליכוד-גשר-צומת):

– – –

שר הבריאות י' מצא:

אבל אני סולח לך, כאופוזיציה אתה חייב להגיד את הדברים.

רק לפני שבועות אחדים התגאינו כולנו למראה הכותרת ב"אקונומיסט", שמיקם את
ישראל במקום השני בעולם מבחינת רמת הרפואה. בעולם כולו מעריצים את מערכת
הבריאות של מדינת ישראל ואת רופאיה. ביקרתי זה לא כבר ביקור בזק במילאנו,
שם ביקשו מישראל לייעץ להם ברפואת חירום ובטראומה. זאת לקראת שנת 2000, שבה
היא צפויה לארח עשרות מיליוני תיירים. שרי בריאות עומדים בתור לבקר בישראל.
גם מדינות שאין להן יחסים עם ישראל שולחות לישראל חולים כדי לבצע ניתוחים.
האמינו לי, שחלק מחולים אלה היו תופסים את הכותרות הראשיות.

אך אותה ישראל התקשתה עד אתמול למצוא 150 מיליון שקלים למימון תרופות
למחלות איידס, סרטן, סכרת וסכיזופרניה. אותה ישראל, בעלת הרמה הרפואית
המפותחת, מתחבטת כיום לגבי הדרך להבטחת מימון לסל בריאות בסיסי, אחיד
ושוויוני לכל תושבי המדינה, בלי להטיל אותם למערכת של תשלומים כבדים
ונוספים. אותה ישראל אינה יכולה לתת לקופות-החולים אמצעים כדי שיוכלו לבטח
את מבוטחיהן בצורה הוגנת וצודקת.

רבותי חברי הכנסת, חוק ביטוח בריאות ממלכתי נולד לאחר מערכת דיונים ממושכת
ביותר. הוויכוחים סביבו היו סוערים וכבדים. נימוקים כבדי משקל הושמעו בעד
ונגד. הוויכוח היה אידיאולוגי, אך גם מעשי. ועדת חקירה ממלכתית, בראשות
שופטת בית-המשפט העליון, הגברת נתניהו, המליצה על חקיקת חוק ביטוח בריאות
ממלכתי. לבסוף, לאחר התלבטויות רבות, התקבל חוק זה.

גם לי, כחבר כנסת וכאזרח, היו תהיות רבות ושאלות. על חלקן עוד אין תשובה עד
היום. אולם, הדבר היחיד ששכנע אותי היה עקרון הבטחת השוויוניות שבחוק. זה
היה הגורם העיקרי שגרם לי לתמוך באותם ימים בחוק זה. זאת למרות תפיסתי
האומרת שיש לעודד את היוזמה והתחרות, אך בנושא הספציפי הזה של מערכת
הבריאות, השתכנעתי שבמערכת זו יש לנהוג באופן שונה ובממדים אחרים, ולא לפי
ממדים שעלולים להוביל למערכת לא-שוויונית, יקרה, שתגביר את הפירוד בעם.

כלכלני בריאות בכל העולם הגיעו למסקנה, שמנגנון השוק והתחרות במערכת
הבריאות אינם מביאים ליעילות ולבלימת עלויות. לראיה, כפי שציינו כאן חברי
כנסת, ניתן להביא את ארצות-הברית, המנהלת את המערכת בצורה תחרותית. התוצאה
– 15% מן התל"ג של ארצות-הברית יוצא על בריאות, לעומת 9% באירופה. אצלנו –
8.9%. למרות זאת, 15% מן האוכלוסייה אינם מבוטחים בארצות-הברית, ועוד עשרות
מיליונים מבוטחים ביטוח חלקי. הנשיא קלינטון הגיע למסקנה דומה ומנסה לשנות
את דפוסי הפעילות של מערכת הבריאות.

אנו נמצאים היום בוויכוח על הקונצפציה הנכונה. אני נאבק היום להגיע לעסקת
חבילה שלפיה נוכל גם להתייעל – וצריך להתייעל – וגם להגיע למקורות תקציביים
נוספים. הקודקודים של משולש זה הם: הראשון, משרד הבריאות – התייעלות
וחיסכון בבתי-החולים הממשלתיים; קודקוד שני – קופת-החולים, על בתי-החולים
שבשליטתה, ושם הוצאות מיותרות למכביר; קודקוד שלישי – משרד האוצר, שצריך
להשלים את הכספים למקורות הסל, על מנת לספק סל שוויוני.

רק בשותפות, ואני מדגיש, רק בשותפות בין כל הגורמים האלה ניתן להמשיך
ולקיים מערכת בריאות שתיתן תשובה נאותה על גידול באוכלוסייה, על עלייה, על
תוחלת החיים שבה אנו משתבחים ועל הטכנולוגיות החדשות.

זה המקום – חיים, אליך שוב, כדי שתדע מה להשיב – זה המקום לפנות למפלגת
העבודה, מגישת האי-אמון, לבייגה שוחט, שר האוצר לשעבר, לשר הבריאות חיים
רמון, לשר הבריאות אפרים סנה, ולשאול ואף לומר: אתם יודעים שאחריותכם
למציאות העגומה של הגירעונות שהמערכת מצויה בהם כבדה.

חיים רמון (העבודה):

אף פעם לא הייתי שר הבריאות – – –

שר הבריאות י' מצא:

חיים, תן לי לסיים את המשפט הזה. אין בהסכמי השכר – – –

חיים רמון (העבודה):

– – –

שר הבריאות י' מצא:

לא אתה, הזכרתי שלושה שמות. לזכותך, השוויוניות בחוק הבריאות. אומר מלה על
זה. בייגה שוחט, כשקיבלת את החוק הזה, הטיל על המערכת תוספות שכר של 50%,
ובכך, במכה אחת הכניס מייד את החוק שהבאת, ושהיה צריך להשאיר לנו בקופה 700
מיליון שקל, לגירעון של כחצי מיליארד שקל.

חיים רמון (העבודה):

מיליארד שקל בערכים של היום.

שר הבריאות י' מצא:

יפה. קודם כול, בוא נראה את השגיאות אז. אתה כשר הבריאות שהביא את החוק – –
–

חיים רמון (העבודה):

כשהחוק עבר כבר לא הייתי שר הבריאות.

שר הבריאות י' מצא:

בחקיקה של החוק הזה חסר האילוץ; חסרים הכורח וההכרח לאלץ ממשלה להוסיף
לטכנולוגיה. אין מלה על הטכנולוגיה.

חיים רמון (העבודה):

אדוני השר, הממשלה הזאת אפילו את מה שיש היא משנה. אני השארתי 300-200
מיליון שקל, ואפילו את זה – – –

היו"ר ד' תיכון:

חבר הכנסת רמון, אתה עצמך, על-פי דבריך כאן בבניין ובוועדת הכספים ובוועדה
לענייני ביקורת המדינה, אם אתה זוכר, אמרת שהכול מבוסס על הנחה אחת –
שהממשלה תכסה את הגירעון. אני מצטט אותך.

חיים רמון (העבודה):

אבל היה צריך להיות עודף. הבעיה היא, שכל הדברים האלה שקרו מאז החוק הכניסו
לגירעון.

תמר גוז'נסקי (חד"ש-בל"ד):

– – –

היו"ר ד' תיכון:

מה שיצר את הגירעון הוא תוספות השכר ויום אשפוז.

שר הבריאות י' מצא:

חברת הכנסת גוז'נסקי, עלית ודיברת – – –

חיים רמון (העבודה):

זה עדיין לא גירעון, כי אז הממשלה השתתפה במיליארד וחצי, והשנה, ב-1997,
באגורה היא לא משתתפת. למרות כל מה שאתה אומר, אם היא היתה משתתפת במה
שהשתתפה ב-1993, באותו סכום – למרות כל הבעיות, הדבר לא היה קורה.

היו"ר ד' תיכון:

אבל החוק בא לשנות את המציאות.

חיים רמון (העבודה):

מיליארד וחצי שקל – – –

היו"ר ד' תיכון:

אבל מערכת הבריאות קרסה אז.

חיים רמון (העבודה):

אני מסכים.

שר הבריאות י' מצא:

חבר הכנסת רמון, לא יועיל לך.

חיים רמון (העבודה):

יועיל.

שר הבריאות י' מצא:

החוסר הצפוי של מיליארד ו-300 מיליון שקל ב-1998 מקורו בכך ששלוש שנים
ממשלות ישראל – ואני מדגיש, ממשלות ישראל – לא עדכנו את מקורות הסל כפי
שהתחייב מהחוק.

חיים רמון (העבודה):

נכון.

שר הבריאות י' מצא:

כך שאתה לא יכול לנקות את ידיך ולתקוף את הממשלה הזאת.

חיים רמון (העבודה):

אני לא מנקה. תקפתי גם את הממשלה הקודמת.

היו"ר ד' תיכון:

בגלל הממשלה הזו החוק עבר בכלל.

חיים רמון (העבודה):

אתה מגזים.

היו"ר ד' תיכון:

לא רק שאני לא מגזים, אתה יודע שאני מדייק.

חיים רמון (העבודה):

אתה מדייק באופן חלקי.

שר הבריאות י' מצא:

חיים רמון, האמן לי, שאילו הכנסתם בחקיקה את נושא הטכנולוגיה, טלי לוי לא
היתה נאלצת להביע את כאבה אל מול כל העולם.

חיים רמון (העבודה):

אפילו את החוק כפי שהוא האוצר מנסה לשנות.

שר הבריאות י' מצא:

אתה יכול לומר לי, וזו שאלה רטורית, אבל אתה יכול להשיב לי, כי אתה כל הזמן
מתנצח: בשנה וחצי ששלטתם, כמה תרופות חדשות מהטכנולוגיה הוספתם לסל? אפילו
לא אחת. ממשלת הליכוד הוסיפה שתיים. אז בוא, אל תגרור אותי לזה שלא עשיתם
מאומה.

חיים רמון (העבודה):

זה לא בסדר.

שר הבריאות י' מצא:

לא הוספתם שום טכנולוגיה.

חיים רמון (העבודה):

אבל לא הבאנו את המערכת לקריסה.

היו"ר ד' תיכון:

היא קורסת מאז ועד היום. אחרי החוק היא קרסה.

חיים רמון (העבודה):

מה פתאום? בשביל להיות הוגן, לא הממשלה הזאת ולא הממשלה הקודמת קיימו את
החוק, כי היא היתה צריכה להשתתף במיליון שקל.

היו"ר ד' תיכון:

כי אלו אותם פקידי האוצר שנשארו.

חיים רמון (העבודה):

לא נעים להגיד, זו אותה תפיסה של אותה פקידות אוצר – – –

היו"ר ד' תיכון:

נכון.

חיים רמון (העבודה):

היא היתה נגד החוק אז, והיא נגד החוק היום. היא רוצה לעבוד כמו באמריקה.
לצערי, שר האוצר הזה הולך אתם עד הסוף, ופעם ראשונה, בניגוד לממשלות אחרות,
הביא הצעות שלפי דעת שר הבריאות הזה מחסלות את החוק. זה הכול. מיליארד וחצי
שקל שהעבירו אז – אם היו עושים את זה, למרות כל הטעויות ואף-על-פי שעשו את
כל הדברים, לא היה קורה שום דבר למערכת.

היו"ר ד' תיכון:

את זה אתה עונה לחבריך.

חיים רמון (העבודה):

אני אומר לכולם.

שר הבריאות י' מצא:

אדוני היושב-ראש, כאשר נכנסתי לתפקידי, היום לפני שנה בדיוק, כבר הייתי
מודע לבעיות הרבות שמולן ניצבת המערכת ולגירעונות שהיא צברה. ידעתי כי על
דבר אחד אני אלחם – – –

תמר גוז'נסקי (חד"ש-בל"ד):

בכמה יסתכם הגירעון השנה?

שר הבריאות י' מצא:

כמיליארד שקל.

חיים רמון (העבודה):

אפילו את גידול האוכלוסייה לא עדכנו.

שר הבריאות י' מצא:

הייתי מודע לאותן בעיות, אך ידעתי דבר אחד: על דבר אחד אלחם ללא פשרות גם
הוא אם יעלה לי לא רק בוויכוחים עם חברי השרים אלא במעמדי בממשלה. הדבר הזה
היה שמירה על עקרון השוויוניות שבחוק ביטוח בריאות ממלכתי. בשוויוניות
ראיתי דבר מקודש לחברה הישראלית – סל אחיד לאזרחי ישראל, שבו כל אזרחי
המדינה, ללא הבדל מצב כלכלי, מוצא או מין יקבלו את הטיפול הרפואי הבסיסי
ההולם ברמה שווה. עיקרון זה הוא העומד היום בבסיסו של הוויכוח בין משרד
הבריאות למשרד האוצר. ההבדל בינינו הוא דרך שמירת עקרון השוויון במערכת
הבריאות.

אנחנו לא לבד היום באולם הזה, אדוני היושב-ראש. היום צופים בנו ומאזינים
לנו ילדים חולי סרטן, צעירים הנושאים את נגיף האיידס, קשישים הסובלים ממחלת
האלצהיימר, חולים בטרשת נפוצה, חולי סכרת שהתרופה תמנע מהם עיוורון ואחרים;
חולים שעשו במשך שנים למען המדינה, היו חברים בעלי זכויות בחברה, שילמו
כחוק את מסי הבריאות לאורך כל השנים, ועד אתמול עמדו הם חסרי אונים אל מול
הממסד האומר להם: שלמו עוד.

אך לא רק הם מביטים בנו היום. מביטות בנו נשים צעירות שחלום חייהן הוא
להביא ילד לעולם, וזאת יצליחו רק בטיפול הפריה חוץ-גופית. מביטים בנו עשרות
אלפי הורים הרוצים שילדיהם יקבלו בבתי-הספר את הטיפול המונע. אני מקווה
שנוכל להמשיך ולתת את הטיפול המונע. רואים אותנו ילדים חירשים, שיש בכוחו
של מדע הרפואה להשתיל להם רכיב שיאפשר להם לשמוע כבני-אדם. מה נגיד לכל
אלה? לכו לשוק הפרטי? הוצאנו את מערכת הרפואה לתחרות השוק החופשי? בעלי
היכולת אכן יגיעו לרפואה זו, אך מה יהיה על השכבות חסרות היכולת? להן מה
נאמר? אין לנו כסף ולכן עליכם להמשיך לסבול, אולי למות, רחמנא ליצלן?

רבותי חברי הכנסת, לא מוניתי לתפקיד זה כדי להגיד להם זאת. אני אלחם על
רפואה שוויונית, על סל בסיסי אחיד, ואני כמעט מלא תקווה – – –

חיים רמון (העבודה):

גם תשלום פרוגרסיבי.

שר הבריאות י' מצא:

אני מלא תקווה שיהיה לנו סל אחיד בסיסי.

האמירה כאילו משרד הבריאות שונה מכל משרד אחר אינה מליצה, ואני יודע כי
בכנות חושב כך כל שר על משרדו. משרד התחבורה ומשרד החינוך והתרבות אינם
משרדים פחות חשובים, אולם יש הבדל אחד: משרד הבריאות עוסק בחיי אדם. כל
משרד ממשלתי יכול לסגור מחלקה, לצמצם שירותים, לדחות תוכניות. המשמעות תהיה
אולי סבל מסוים לאזרחים. דחייה כזו או אחרת במתן שירותים במשרד הבריאות יש
לה משמעות אחת, לפגיעה בתקציבו: סבל לחולים, פגיעה פיזית בנזקקים ואולי
אפילו מותם של אחדים, כי במי אנו מדברים? למי מן היושבים באולם זה וביציעים
או בבתים שצופים בנו היום אין במשפחה חבר חולה, או כזה שנזקק לשירותים של
מערכת הבריאות? מי מאתנו אינו נהנה מההתקדמות במדע הרפואה ובטכנולוגיה,
המונעים מחלות ומקדמים את איכות חיינו? אבל הרי אנחנו לא חושבים על כל אלה,
שכן מדרך הטבע בהיותנו בריאים אין הדעת נתונה למחלות.

לא שבמערכת הבריאות אין מקום לצמצם ולהתייעל. אני בטוח, כי גם במערכת הזאת
יש בזבוזים, כפילויות, הוצאות מיותרות ואפילו מחדלים. יש מקום לשפר את כל
אלה, ואני פועל בהתאם. בשנה שבה אני מכהן כשר הבריאות הוחל בפיקוח הדוק
ביותר על קופות-החולים. פיקוח זה מקיף את כל התחומים, הן בצד המקצועי והן
בצד הכלכלי.

הוריתי על הפסקת כל הפרסומים הראוותניים, תחרות הפרסומות עברה את כל
הגבולות של הוצאות מיותרות. קיבלתי החלטה לעצור את הפיתוח. הגענו למצב של
פיתוח מגלומני בקופות-החולים, מתוך רצון לתחרות בין הקופות. מאות מיליוני
שקלים הוצאו על פיתוח, שחלקו מיותר לחלוטין. בעתיד לא יהיה עוד מעבר חופשי
של חברים בין הקופות, שממנו מתעשרים מי שקרויים "מאכערים", ואת המחיר
משלמים הקופה והחבר כאחד.

דוגמה נוספת. במשרדי עובדים בקדחתנות על מהפכה בתחום מחירי התרופות. אני
משוכנע, כי בעתיד הלא-רחוק, עוד בראשית ינואר 1998, נהיה אנשי בשורה בתחום
זה ונוכל לבשר על ירידה משמעותית במחירי התרופות. אני עומד לחתום על צו
מגביל לייבוא תרופות, שבו לא תהיה הקונצסיה בידיים של אחדים ומעטים.

אני בוחן הוצאת בתי-החולים הממשלתיים לתיאגוד. משרד הבריאות צריך לפעול
כמיניסטריון, מפקח, מכוון, מנהיג מדיניות, אך לא להיות בעלים של בתי-חולים.
זו הכרתי. יש לעשות זאת בתבונה, במתינות, בהדרגה. לא מדובר רק במבנים,
מדובר גם בעובדים, בזכויות עובדים, ואני רגיש לזכויות עובדים, וצריך לשמור
עליהן על מנת שהתיאגוד יוכל לצאת לדרך מוצלחת.

רבותי חברי הכנסת, כל עובדי מערכת הבריאות – רופאים, אחיות, עובדי המינהל
והמשק – פועלים לילות כימים למען מטרה אחת, להציל חיי אדם. בתנאים קשים של
צמצום ומחסור, היד ממשיכה ללטף, החיוך ממשיך לעודד והשירות ניתן. עובדי
מערכת הבריאות עומדים בחזית, בקו הראשון, של מצוקות החולים, שלא להזכיר את
הימים הקשים שעוברים על כולנו מפעם לפעם. הם חתמו חוזה עם העם. לא אנחנו,
הפוליטיקאים והשרים, רואים אותם יום יום ולילה לילה.

היה מי שהאשים אותנו בציניות ובניצול חולי הסרטן לצורך מאבקינו. אני מכריז
כאן, כי מי שאמר עלינו או על המערכת הרפואית דבר כזה, הוא עצמו ציניקן
ואטום לסבל הזולת. מי שיכול להגיד על עובדי משרד הבריאות או על רופאי ישראל
או על קופת-החולים, על ציבור האחיות או על עובדי המינהל והמשק כי הם
ציניים, כנראה לא חווה את הסבל על בשרו.

התרופות האלה אושרו אתמול, על מנת לעשות צדק לגבי אותן תרופות שהפסיקו
לתיתן בשבועות האחרונים. יש תרופות לאיידס שנתינתן הופסקה כבר לפני שישה
חודשים על-ידי אחת מקופות-החולים. וקופת-חולים אחרת הפסיקה מתן תרופות
לסכרת כבר לפני חודשים רבים. הקופה האחרונה הפסיקה מכיוון שהגיעה ממש אל סף
של קריסה. צריך לדעת זאת, על מנת שלא להאשים בציניות. ואם מישהו יזדקק,
חלילה וחס, לשירות כזה, אני מבטיח לו כי יקבל את הטיפול הטוב ביותר
והמקצועי ביותר. גם אם לא יהיה לנו במה, אנחנו נילחם על בריאותו.

לסיום, אדוני היושב-ראש, חברי הכנסת, אין לי ספק כי אין מקום היום להצעת
האי-אמון ויש לדחותה על הסף.

צבי הנדל (מפד"ל):

למה? אני השתכנעתי דווקא מהשר שכן.

שר הבריאות י' מצא:

חבר הכנסת צבי הנדל, ידידי הטוב, חבל שלא הקשבת לי. כי לפני דקה דיברתי על
ציניקנים, ולא שמעת. כי לפני שבע דקות האשמת באותה אשמה קופות-חולים, ולא
שמעת שאמרתי לך שקופות-חולים הפסיקו את מתן התרופות האלה לא ערב המשבר
התקציבי, אלא תרופות מסוימות הופסקה נתינתן כבר לפני חצי שנה ושנה.
והאחרונה שהפסיקה בשבועות אלה עשתה זאת משום שהיתה על סף משבר. אז צריך
לומר את האמת, ולא לראות כל דבר כניצול לרעה. לכן, אין מקום היום להצעת
האי-אמון. יש לדחותה על הסף.

תמר גוז'נסקי (חד"ש-בל"ד):

אדוני, אבל קיבלת את כל הטיעונים שלנו.

דוד צוקר (מרצ):

למה על הסף? אפשר לומר לדחות, אבל למה על הסף?

חיים רמון (העבודה):

אדוני השר, אין לך ברירה אלא לבקש שידחו את האי-אמון. זה יהיה המשך טבעי
לדבריך.

שר הבריאות י' מצא:

חבר הכנסת רמון, האמן לי, יש לי מלוא אומץ הלב לומר כל מה שעולה על לבי.
בוועדת הכספים, כשאמרתי את דברי הקשים, יצאתי ורכושם של החולים בידיהם: 150
מיליון שקלים לתרופות.

תמר גוז'נסקי (חד"ש-בל"ד):

מנין יבוא הכסף? ייקחו מהבריאות, ייקחו מהרווחה, ייקחו מהחינוך.

צבי הנדל (מפד"ל):

מההתנחלויות.

שר הבריאות י' מצא:

חברת הכנסת גוז'נסקי, על מנת לעשות צדק, אושרה החלטה חד-משמעית, להוסיף
כסף. נקודה. כל היתר מנותק מן ההחלטה. החוק מחייב תרופות, מוסיפים כספים.
הוספו אתמול 150 מיליון השקלים. על השאלה מאיפה עדיין יש לנו דיון ארוך, כי
אני עוד לא סיימתי בזאת. אם שר האוצר רוצה בהצלחת חוק ההסדרים, הוא חייב
לשלש את מה שהוא נתן אתמול ולהוסיף 450 מיליון שקלים, על מנת שנוכל להעביר
מערכת בעסקת חבילה, שהבהרתי אותה אתמול, התייעלות, חיסכון, גבייה מבוקרת
מהציבור ותוספת מקורות, כפי שהחוק מחייב. כך שאל תדאגי ל-150 מיליון
השקלים. התחילי לדאוג מנין אני אקבל עוד 450 מיליון שקלים. ואני אקבל אותם.

חיים רמון (העבודה):

יש לי הצעה בשבילך, בוא נשהה את ההצבעה. אם תצליח, נסיר את האי-אמון.

היו"ר ד' תיכון:

חבר הכנסת רמון, אולי תירגע, בינתיים המדד ירד ב-0.3%.

שר הבריאות י' מצא:

חבר הכנסת רמון, אני נהנה להתווכח אתך, האמן לי.

חיים רמון (העבודה):

אבל אנחנו לא מתווכחים, אנחנו מסכימים.

שר הבריאות י' מצא:

לו היתה בך הגינות, היית צריך לעלות ולומר, רבותי חברי הכנסת, מפלגת העבודה
מסירה את הצעת האי-אמון. אתמול קיבלה הממשלה החלטה על 150 מיליון. היום יש
זמירות נוספות שממשלת ישראל ושר האוצר מתכוונים לתקן את חוק ההסדרים בכך
שישמרו על שוויוניות הסל. היית צריך לומר לכנסת הזאת: אנחנו מסירים את
האי-אמון ודוחים אותו ל-31 בדצמבר.

חיים רמון (העבודה):

אני נענה לבקשתך, ואני מוכן יחד אתך להשהות את ההצבעה, אם אתה צודק ואכן
דבריך יתגשמו, נסיר אותה. והיה ולא, תצטרף אלינו. אני מסכים.

היו"ר ש' וייס:

אני לא בטוח שזה הולך מבחינה תקנונית, אבל הצד ההגותי כאן מעניין.

שר הבריאות י' מצא:

הצעת האי-אמון צריכה להתקבל דווקא כאן במלת שבח לממשלה על החלטתה. גם חברי
האופוזיציה צריכים לחתום בשתי ידיים על המהלך שהיה אתמול. אני רואה בכולם
שותפים לרעיון השוויוניות שעליו אני נלחם בכל מקום.

אני שומע בשורות טובות נוספות, ולפיהן יש נכונות באוצר שלא לפגוע בסל
הבריאות ולשמור על השוויוניות.

אני משוכנע, כי ממשלה זו, יחד אתכם, חברי הכנסת, תצליח להעביר חקיקה טובה
של חוק ההסדרים במשק ותקציב נאות למען מערכת בריאות שוויונית, ככל הניתן,
וסל בריאות בסיסי לכל תושבי ישראל.

נוכח החלטת הממשלה על תוספת התרופות ונכונותה ליישום סל שוויוני, אני מציע
לכם, חברי הכנסת מן האופוזיציה, לך, חבר הכנסת חיים רמון, כי היום תצביעו
אמון בממשלת ישראל. והיה אם ב-31 בדצמבר תיווכחו לדעת, שהממשלה לא תיקנה
תיקונים מסוימים בחוק ההסדרים שעונים על השוויוניות, תגישו פעם נוספת
אי-אמון. הלוא כל שבוע אתם מגישים אי-אמון – –

דוד צוקר (מרצ):

כל שבועיים.

שר הבריאות י' מצא:

– – הפעם תצביע אתנו, או תמשוך את ההצעה. על כן, אני מציע לכם היום להצביע
אמון בממשלת ישראל. תודה רבה.

היו"ר ש' וייס:

אני מאוד מודה לשר הבריאות. חבר הכנסת רמון וחבר הכנסת סאלח סלים, אתם ראשי
היוזמים, אתם נעתרים לאתגר שהציב בפניכם שר הבריאות?

חיים רמון (העבודה):

אדוני היושב-ראש, אני הצעתי הצעה – –

היו"ר ש' וייס:

אני לא עושה את זה סתם, כי היה מקרה כזה.

חיים רמון (העבודה):

– – שבה אני הולך לקראתו. אני אומר: בוא נשהה את ההצבעה עד 31 בדצמבר, זאת
תשובתי. לא נצביע היום, לא לכאן ולא לכאן, כי גם השר אמר – – –

היו"ר ש' וייס:

אני אבקש בינתיים מסגנית מזכיר הכנסת לברר אם קיימת אפשרות כזאת.

חיים רמון (העבודה):

כי גם השר אמר, שהוא שומע זמירות חדשות, יכול להיות שהן יתגשמו, יכול להיות
שלא.

ראובן ריבלין (הליכוד-גשר-צומת):

– – –

קריאות:

– – –

היו"ר ש' וייס:

אני מזמין את שר הבריאות לרגע נוסף לבמה. חבר הכנסת רמון, אני החזרתי את שר
הבריאות לבמה, כי יש לי איזו הצעה שלא תוכל לסרב לה.

שר הבריאות י' מצא:

מלה אחת. האמן לי, למען ההגינות, בוא נלך יחד. לכבוד 150 מיליון השקלים
שניתנו אתמול, והאי-אמון שלכם מזכיר את 150 מיליון השקלים, שלפני
יומיים-שלושה לא ניתנו; על זה התקוממתם. הנה, יש 150 מיליון, תצביעו היום
בעד, ואחר כך, ב-31 בדצמבר, תעמיד את הממשלה במבחן נוסף.

היו"ר ש' וייס:

חבר הכנסת חיים רמון, דבר בקצרה.

חיים רמון (העבודה):

אדוני השר, אתה יודע שהצעת האי-אמון לא הוגשה רק על 150 המיליון, או על
הסל, כי 150 המיליון האלה לא סופקו – – –

ראובן ריבלין (הליכוד-גשר-צומת):

הרבה פחות.

חיים רמון (העבודה):

– – – אלא גם, וה"גם" הוא גדול מאוד. אתה תיארת את הסכנות הנוראיות, אני רק
מצטט אותך. לכן, אני בא ומציע לך, אדוני, לא בצורה פוליטית, מכיוון שיש לנו
עניין משותף, יש לנו מאבק משותף נגד שר האוצר ונגד החלטות הממשלה. אני מציע
לך, בוא נקבל שבסוף הדיון היום לא תתקיים הצבעה, ואנחנו לא נצביע. נדחה את
ההצבעה בנושא הזה ל-31 בדצמבר. והיה ותצליח במאבקך, נסיר את הכובע ונגיד
chapeau. אם ניכשל, אתה תצטרף אלינו לאי-אמון. הצעה הוגנת.

היו"ר ש' וייס:

חבר הכנסת רמון, סליחה.

תמר גוז'נסקי (חד"ש-בל"ד):

– – –

היו"ר ש' וייס:

חברת הכנסת גוז'נסקי. אני רוצה לסכם את הפרק הפרוצדורלי, התוכני הזה. אין
תקדים שבהצבעת אי-אמון ההצבעה נדחתה.

שר הבריאות י' מצא:

אבל יש תקדים למשוך.

היו"ר ש' וייס:

כן, אני אזכיר אותו. אני גם אגיד לכם מדוע. זה נושא כל כך קריטי, שלא רוצים
להשאיר את זה ליד המקרה, של הרכב מליאה כזה או אחר, לכן את זה אני לא אעשה.
עם זאת, אני זוכר מקרה אחד, ניהלתי אז ישיבה, הייתי סגן יושב-ראש הכנסת,
לפני הרבה שנים. חבר הכנסת מתי פלד, זכרו לברכה, העלה הצעת אי-אמון, ושר
הביטחון יצחק רבין, זכרו לברכה, שכנע את חבר הכנסת מתי פלד – היה דו-שיח
דומה, אומנם בנושא ביטחוני, ואז חבר הכנסת מתי פלד פשוט הודיע שהוא מוותר
על הצעת האי-אמון.

תמר גוז'נסקי (חד"ש-בל"ד):

היה מקרה, עם חבר הכנסת האשם מחאמיד, בעניין ההפקעות במזרח-ירושלים, הוא
עלה ונימק, ואחר כך ביקשנו שלא לקיים הצבעה.

היו"ר ש' וייס:

לא לקיים הצבעה, פירושו – אין.

רחבעם זאבי (מולדת):

יש עוד מקרה שמופיע בתקנון, כאשר אני הגשתי הצעת אי-אמון בנושא מושב דוב"ב,
ובהסכמת הבית הפכתי אותה להצעה רגילה.

היו"ר ש' וייס:

רבותי, נעשה כך. כל האפשרויות פתוחות, והן: בסוף להודיע שלא מצביעים, כאילו
לא היתה הצעה, או מסלול שעכשיו הציג בפנינו חבר הכנסת זאבי. אני אאפשר את
כל הווריאציות, חוץ מדחיית הצבעה. ננוע קדימה, ובמהלך הדיונים נראה מה תהיה
הדינמיקה. אני מקווה שזה סידור הוגן.

חבר הכנסת אדיסו מאסלה, חמש דקות. אחריו – חבר הכנסת מאיר שטרית, ואחריו –
חבר הכנסת דוד טל. חברים, נא להקפיד על הזמן.

אדיסו מאסלה (העבודה):

אדוני היושב-ראש, אדוני השר, חברי הכנסת, אני מעריך את המאבק שניהלת, אדוני
השר, כדי להכניס אותן תרופות שלא היו כלולות בסל הבריאות, כולל קוקטייל
התרופות לחולי איידס.

אני מכיר כמה חולי איידס שנאבקו על חייהם ובאו אלי כדי שאעזור להם, והם כבר
אינם בחיים, ולא זכו לקבל את תרופות הקוקטייל כדי להאריך את החיים שלהם.

חבל שממשלת ישראל ומדינת ישראל הבינו מאוד מאוחר, רק אתמול, כמה חשוב לכלול
אותן תרופות יקרות בסל הבריאות.

אתמול ביקרתי באחד היישובים והלכתי לבקר חולת איידס, ילדה בת שלוש, שלא
זכתה, אדוני השר, עד אתמול, נדמה לי אפילו עד היום, לקוקטייל התרופות, כדי
לתת סיכוי לחייה.

אדוני השר, אני מחכה שההחלטה הזאת תמומש הלכה למעשה.

שר הבריאות י' מצא:

ממומשת. אם ידוע לך על קופת-חולים אחת שלא מספקת, תודיע לי ישירות.

אדיסו מאסלה (העבודה):

אנחנו נבדוק בשטח. אני הצעתי לפני חודש הצעת חוק המורה לכלול את קוקטייל
התרופות, במידה שיהיו תרופות חדשות, בסל הבריאות, לעגן את הדבר הזה בחוק,
ולא להשאיר את המצב לנדיבותה ולרחמנותה של ממשלה זו או אחרת, כפי שמתחשק
לה, אלא, לפי דעתי, אדוני השר, אפילו את התרופות האחרות – אתה ביוזמתך,
אולי ביוזמת הממשלה – לעגן בחוק, כדי שהחולים, אזרחי מדינת ישראל, יוכלו
לקבל את התרופות שאתמול ממשלת ישראל החליטה לכלול בסל הבריאות.

עם זאת, היום ממשלת ישראל מציעה, לפי חוק ההסדרים, שקופות-החולים יגבו או
יקבעו את התשלומים לקופות-החולים, והקופות ינהגו כפי שהן רוצות. כלומר,
העשירים שרוצים לקבל רפואה יותר טובה ישלמו הרבה כסף, ואותן משפחות שאין
להן מספיק כסף יקבלו שירותים רפואיים ברמה אחרת.

יהיו במדינת ישראל אזרחים סוג א', שיקבלו רפואה טובה, ויהיו סוג ב' וסוג ג'
וסוג ד' של אזרחי מדינת ישראל, שיקבלו רפואה ברמה נמוכה מאוד. כלומר, אותן
שכבות חלשות, אזרחים ישראלים, ותיקים, עולים חדשים, ערביי ישראל, הם אלו
שסובלים במדינת ישראל מבעיות תעסוקה, מבעיות חברתיות, מבעיות כלכליות. אני
מכיר משפחות רבות במדינת ישראל, מאותן שכבות שציינתי, בעיירות הפיתוח,
בשכונות במרכז הארץ, בכפרים בדואיים וערביים, שההכנסה שלהם היא שכר
המינימום – 2,400 שקל, מזה הם משלמים את כל החובות, לרבות משכנתה, והם
יצטרכו לשלם גם לקופת-חולים, כפי שהקופות יקבעו לגבי אזרחי מדינת ישראל.

מדובר על ביטוחים משלימים. האזרחים העשירים, שיכולים להרשות לעצמם מבחינה
כלכלית לעשות ביטוח משלים כזה או אחר, בקופה זו או אחרת, יכולים להרשות
לעצמם לשלם כפי שנדרש, ואזרחי מדינת ישראל, שיש להם בקושי ביטוח רגיל, הם
אלו שייפגעו מההצעה הזאת.

מה שהממשלה מציעה בהצעות החדשות בתקציב המדינה, אזרחי מדינת ישראל יופלו
לרעה. השכבות החלשות ייפגעו בצורה רצינית. השכבות החזקות הן ממילא חזקות,
והדבר הזה לא יפגע בהן.

טיפת-חלב, למשל. המגזר הערבי זוכה לשירותים של טיפת-חלב, והיום, על-פי
ההצעה החדשה, רוצים להעביר את טיפת-חלב לקופות-החולים. אנחנו יודעים
שבכפרים הערביים והבדואיים אין מרפאת קופת-חולים. רק ביישובים שבהם יש
ריכוז גדול יותר של אזרחים, שם בקושי יש מרפאות קופת-חולים, וטיפת-החלב
תעבור לשם, והכפרים הקטנים ייפגעו בצורה רצינית. השירות החיוני הזה של
טיפת-חלב, שהיה קיים במגזר הערבי, לא יהיה עוד.

לכן, הממשלה הזאת, לפחות מבחינתי, אינה זוכה לאמון, ויש להצביע נגדה. תודה.

היו"ר ש' וייס:

אני מאוד מודה לחבר הכנסת אדיסו מאסלה. חבר הכנסת מאיר שטרית, חמש דקות.
אחריו – חבר הכנסת דוד טל. בבקשה.

מאיר שטרית (הליכוד-גשר-צומת):

אדוני היושב-ראש, כנסת נכבדה, אני מצטער, אדוני היושב-ראש, שעלינו לעמוד פה
שבוע אחר שבוע ולחזור על הריטואל השבועי כמעט של הצעות אי-אמון לממשלה.

תמר גוז'נסקי (חד"ש-בל"ד):

זה היה מעניין מאוד. תשובת השר היתה מאלפת.

שר הבריאות י' מצא:

לא יכול להיות שחבר הכנסת רמון ימשוך את האי-אמון הזה.

היו"ר ש' וייס:

מי יודע, אולי.

שר הבריאות י' מצא:

היו כמה אפשרויות.

מאיר שטרית (הליכוד-גשר-צומת):

על כל פנים, אני חושב שהריטואל השבועי הזה לא עוזר למי שעושה אותו מדי
שבוע, כי זה שוחק את הכלי של אי-אמון והופך אותו לכלי – – –

תמר גוז'נסקי (חד"ש-בל"ד):

טול קורה מבין עיניך, אדוני. מה עשתה סיעת הליכוד בכנסת הקודמת?

מאיר שטרית (הליכוד-גשר-צומת):

אני מוכן להסביר לך את ההבדל, חברת הכנסת גוז'נסקי.

היו"ר ש' וייס:

דרך אגב, לא כל שבוע. הם התעייפו עם הזמן. זה מה שיקרה גם כאן.

מאיר שטרית (הליכוד-גשר-צומת):

חברת הכנסת גוז'נסקי, אני מוכן להסביר את ההבדל קודם כול בין הכנסת הקודמת
לבין הכנסת הזו. בכנסת הקודמת, מאחר שלא היתה בחירה ישירה של ראש הממשלה,
הצעת אי-אמון היתה עוברת גם אילו היו ארבעה חברי כנסת באולם נגד שלושה,
והממשלה היתה נופלת. בממשלה הזו, על-פי החוק החדש של בחירה ישירה של ראש
הממשלה, כדי להפיל ממשלה הכנסת זקוקה ל-61 חברי כנסת שיצביעו פוזיטיבית נגד
הממשלה.

טלב אלסאנע (מד"ע-רע"ם):

הקואליציה בקושי מגייסת רוב. כל פעם היא משתדלת בצורה זו או אחרת.

מאיר שטרית (הליכוד-גשר-צומת):

חבר הכנסת טלב אלסאנע, לקואליציה אין שום בעיה לגייס רוב. ראית שבכל הצעות
האי-אמון שהיו, תמיד האופוזיציה נפלה. נדמה לי שקרה פעם אחת שהיה רוב, אולי
לא היה לו שום ערך, מכיוון שאם אין לך, שוב, 61 חברי כנסת שיצביעו נגד
הממשלה, הממשלה לא נופלת. זה לא משנה, גם אם היו 52 חברי אופוזיציה מול
אפס, הממשלה לא נופלת.

תמר גוז'נסקי (חד"ש-בל"ד):

כמה ממשלות נפלו בהצעות אי-אמון?

מאיר שטרית (הליכוד-גשר-צומת):

ממשלה אחת נפלה.

היו"ר ש' וייס:

ב-1990 נפלה וקמה באותו הרכב, בלי המפילים.

תמר גוז'נסקי (חד"ש-בל"ד):

אז זה כלי פרלמנטרי לגיטימי.

מאיר שטרית (הליכוד-גשר-צומת):

חברת הכנסת גוז'נסקי, אין לי שום טענה אל הכלי הפרלמנטרי. אני טוען שהשימוש
שעושים בו מדי שבוע שוחק אותו והופך אותו – – –

תמר גוז'נסקי (חד"ש-בל"ד):

– – –

מאיר שטרית (הליכוד-גשר-צומת):

כן, גם. גם אני הייתי באופוזיציה. גם אנחנו היינו באופוזיציה, ולא הגשנו –
–

תמר גוז'נסקי (חד"ש-בל"ד):

עוד תהיה.

דליה איציק (העבודה):

אתה גם תהיה.

מאיר שטרית (הליכוד-גשר-צומת):

מי יודע? אולי. חברת הכנסת איציק, אני לא שולל – – –

דליה איציק (העבודה):

תכין את שר הבריאות, כי הוא עוד לא מבין את זה.

מאיר שטרית (הליכוד-גשר-צומת):

חברת הכנסת איציק, אני לא שולל אפשרות כזאת.

שר הבריאות י' מצא:

עד שנת 2008 אולי תגיעי להיות – – –

דליה איציק (העבודה):

הוא חושב שהוא נולד להיות שר. תסביר לו.

מאיר שטרית (הליכוד-גשר-צומת):

חברת הכנסת איציק, כידוע לך, יש יתרונות באופוזיציה. למשל, עכשיו את יכולה
ללכת הביתה, להתנער מהכול ולשכוח מהעניין.

דליה איציק (העבודה):

רק אחרי שאני אבוא על סיפוקי ואצביע אי-אמון בנתניהו.

מאיר שטרית (הליכוד-גשר-צומת):

בסדר. על כל פנים, הרעיון הזה, שמגישים אי-אמון מדי שבוע, שוחק את הכלי הזה
בצורה מאוד רצינית והופך אותו לכלי חסר עניין לציבור. עובדה, הכנסת לא
עומדת סביב זה, העיתונות כבר לא מתרגשת מזה, עוד הצעת אי-אמון עלתה, ועוד
הצעה נפלה. אני לא אומר שלא צריך להשתמש בכלי הזה, חברת הכנסת גוז'נסקי,
אבל יש להשתמש בו במינון נכון. אם יש פעם בחודש נושא מרכזי רציני – – –

היו"ר ש' וייס:

אולי מרקסיסטית. מה שקורה כאן הוא חוק התמורה הפוחתת של המחאה.

תמר גוז'נסקי (חד"ש-בל"ד):

זה משהו מאוד לא מרקסיסטי.

היו"ר ש' וייס:

אני יודע. זה על יד.

מאיר שטרית (הליכוד-גשר-צומת):

יכול להיות שכיושב-ראש הקואליציה אני צריך להודות לאופוזיציה על הצעות
אי-אמון. מדוע? כי כל שבוע שיש הצעת אי-אמון, הממשלה מקבלת אמון מחדש
מהפורום הזה של הכנסת, בזכות הצעת האי-אמון שלכם.

דוד טל (ש"ס):

אל תעודד אותם. הם יקבלו את זה באמת.

מאיר שטרית (הליכוד-גשר-צומת):

כן, אתה רואה. בזכות הצעות האי-אמון, משבוע לשבוע הממשלה מתייצבת בפני
הכנסת ומקבלת פעם נוספת אמון.

על מה הפעם האי-אמון? הנושא הפעם הוא מערכת הבריאות.

אני רוצה לומר, שהיציר הזה של מערכת הבריאות, או חוק הבריאות, נוצר בממשלה
הקודמת. דרך אגב, החוק הזה חוקק בזמנו בתמיכת האופוזיציה, וצריך לומר את
זה, אדוני היושב-ראש. בלעדי תמיכת האופוזיציה בממשלה הקודמת, החוק הזה לא
היה עובר בקריאה ראשונה, כי אז היתה בתוך סיעת העבודה התנגדות גדולה לחוק
ביטוח בריאות ממלכתי. זאת אומרת, אנחנו במידה מסוימת גם אחראים לכך שהחוק
הזה חוקק.

עם זאת, החוק הזה פועל זמן קצר יחסית, והתגלו בו די הרבה בעיות. יש להודות
על האמת, ויש למצוא פתרונות להן. שום דבר איננו קל. הדרך הקלה ביותר היא
להגיד: תנו עוד כסף. זה בסדר גמור. התשובה צריכה להינתן בצורה מושכלת, ואני
חושב שעל זה מתנהל ויכוח חריף מאוד, לא רק בין האופוזיציה לממשלה, אלא בתוך
הקואליציה עצמה.

אתמול, לנוכח עמדה של רבים מחברי הקואליציה, ושר הבריאות בראשם, החזירה
הממשלה את התרופות לחולי סרטן, איידס ומחלות מסוכנות לסל הבריאות, והממשלה
תשלם בעדן. ימצאו דרך לכסות את זה, אבל הממשלה החזירה את התרופות. לקראת
אישור תקציב המדינה מתנהל ויכוח חריף ביותר בקואליציה בשאלה, כיצד לפתור את
הבעיה של חוק הבריאות, ואף אחד לא עושה זאת מתוך שמחה יתירה.

לדעתי, צריך לעשות מערכת משולבת של עבודה. מחד גיסא, צריך למצוא מקורות
נוספים, אולי מטעם הממשלה, לחוק הבריאות, ומאידך גיסא צריך למצוא מקורות
לחוק הבריאות גם מתוך המערכת פנימה. אם היום קראתי בעיתון, שקופת-חולים
לאומית מחזיקה 40 כלי רכב צמודים, תארו לכם מה קורה בקופת-חולים כללית.

דוד טל (ש"ס):

אבל את זה הורידו מ-71 ל-41.

מאיר שטרית (הליכוד-גשר-צומת):

מאה אחוז. אז תאר לך מה קורה בקופת-חולים כללית. ותארו לכם כמה עולים כל
הפרסומים שעשו בקופת-חולים, עשרות מיליונים.

דוד טל (ש"ס):

זה משום התחרות שביקשתם.

מאיר שטרית (הליכוד-גשר-צומת):

לא יכלו לשלם עם זה בעד התרופות לחולי סרטן? התחרות הזאת עוזרת? תארו לכם,
בקופת-חולים כללית העלו היום את השכר בצורה מאוד משמעותית. קופת-חולים
כללית יש לה חוב של ההסתדרות בסכום של 600 מיליון שקל, שעוד לא גבו אותו.

שנית, אדוני היושב-ראש, מנכ"ל קופת-חולים כללית אמר לי בפגישה לפני שבוע,
שלדעתו, מתוך מערכת הבריאות עצמה – קופות-החולים, אם יתייעלו ויבטלו, למשל,
את הכפילויות בין המרפאה האזורית לבין מרפאות החוץ בבתי-החולים, שבודקים את
האיש פעמיים, אותה בדיקה; האיש בא למרפאה של רופא מומחה, עושים בדיקות
כלליות, בדיקות דם, ואתה משלם על כל אחת מהן. אחר כך אתה הולך למרפאת-חוץ
בבית-חולים, לרופא המומחה באותו תחום, ושוב עושים את כל הבדיקות, מחדש. הוא
אומר: תבטלו את הכפילות. לדעתו, אפשר לחסוך במערכת הבריאות מאות מיליוני
שקלים.

אדוני שר הבריאות, עצה, כשר הבריאות בממשלה הייתי אומר לקופות-החולים:
רבותי, על כל שקל של התייעלות במערכת שתראו לי אני אתן לכם תרומה נוספת מן
הממשלה לצורך הבריאות. אולי זה יביא למוטיבציה גדולה בקופות-החולים, להראות
שיש יכולת פנימית לקדם את מערכת הבריאות. תודה, אדוני.

היו"ר ש' וייס:

אני מאוד מודה לחבר הכנסת שטרית. חבר הכנסת דוד טל. אחריו – חבר הכנסת צבי
הנדל. אם הוא לא יהיה – חברת הכנסת נעמי חזן. אם היא לא תהיה – חבר הכנסת
יורי שטרן. אם הוא לא יהיה – חבר הכנסת אחמד סעד. כבודו, סגן יושב-ראש
הכנסת, חבר הכנסת דוד טל.

דוד טל (ש"ס):

אדוני היושב-ראש, אישי הכנסת, הפעם אני רוצה לעזור כאן לשר הבריאות, אני
מקווה לעזור לך: אני רוצה לקבוע פה חד-משמעית, שנושא הבריאות וחוק ההסדרים
עבור לא יעבור.

תמר גוז'נסקי (חד"ש-בל"ד):

מהפה שלך לאוזנו של נאמן.

דוד טל (ש"ס):

אני אומר את זה בצורה אחראית על דעתה של כל סיעת ש"ס.

אדוני היושב-ראש, חברי חברי הכנסת, אני סבור, שחוסנה של כל חברה נמדד
ביכולת שלה לעזור לנזקק ולחולה. כפי שאמרתי, סיעת ש"ס לא תיתן יד לחוק
ההסדרים במתכונת הנוכחית. אני לא מאיים, חס וחלילה – אני רוצה לקבוע עובדה
ותו לא.

שר הבריאות י' מצא:

במתכונת הנוכחית?

דוד טל (ש"ס):

כן. כדי להבהיר את דברי הבהר היטב, אדוני שר הבריאות, אנחנו מתכוונים
לתבוע, ונעמוד על זה אולטימטיבית, שכל הנושא של חוק הבריאות יופרד מחוק
ההסדרים במשק – – –

תמר גוז'נסקי (חד"ש-בל"ד):

ויועבר לוועדה המתאימה.

דוד טל (ש"ס):

לוועדה המתאימה – ועדת העבודה והרווחה, ויהיה לה זמן, בניחותא, חודש,
חודשיים, או שלושה חודשים, כדי שתשב ותדון על זה בשום שכל, לאט לאט, ותבדוק
כל פרט ופרט, ורק לאחר מכן תתקבלנה ההחלטות שתתקבלנה.

אדוני שר הבריאות, אני חושב שאני איש בשורה: אני מודיע לך, שחוק הבריאות,
כפי שהוא בא בחוק ההסדרים, לא יעבור. נקודה. שיהיה ברור. אנחנו תובעים
להוציא את הנושא הזה ולדון בו, כאמור, לאחר מכן.

בזמני לא כל כך שמחתי שחוק הבריאות בא לעולם, ובתוקף תפקידי כמחזיק תיק
קופת-חולים בהסתדרות היו לנו הרבה חששות, ולצערנו, בחלק מהן – אשר יגורנו
בא לנו. החוק הזה כבר עבר במתכונת כפי שעבר, ואולי זה היה הרע במיעוטו, אבל
לא ייתכן שעם חוק ההסדרים, חוק הצמיחה, ירוקנו את החוק הזה מתוכנו והוא
ישיג מטרה הפוכה.

לצערי, אני צריך לחזור על זה שוב ושוב כפי שחזרו על זה חברי – ההצבעה בעד
החוק הזה תוביל לכך, שהציבור יקבל פחות שירותים, ושירותים יותר יקרים. מי
שהפרוטה מצויה בכיסו יקבל שירות רפואי סוג א', אולי סוג אקסטרה – – –

היו"ר ש' וייס:

מי שהפרוטה מצויה בכיסו יקבל סוג ב', ומי שקצת יותר מפרוטה – – –

דוד טל (ש"ס):

אני מודה לך. מעוטי היכולת יקבלו שירות בריאות סוג ג', או שלא יקבלו אותו
כלל.

אדוני שר הבריאות, כדי להבהיר את דעתנו בנושא, אני מבקש לשאול: כמה פעמים
משפחה ברוכת ילדים יכולה לשלם עבור ביקור אצל רופא משפחה, אצל רופא מקצועי,
או עבור ביקור בבית-חולים? אנחנו עלולים להגיע למצב שבו אנשים יהיו חולים
ולא ייגשו לקבל את הטיפול הרפואי הדרוש להם. אם הם לא יקבלו את הרפואה
המונעת, אולי כמה כדורים, אולי כמה זריקות, הרי בסופו של דבר המדינה תצטרך
לשלם עבורם הרבה יותר כדי לרפא אותם. אנחנו לא ניתן שיהיה מצב שבו אנשים
שאין להם יכולת כזאת לא יקבלו את השירות הרפואי הזה.

אדוני, איפה נשמע דבר כזה, שחולים שזקוקים לתרופות לא יוכלו לקבל אותן רק
משום ש"חסר" כסף? אני רוצה לפנות כאן לפקידי האוצר, שימצאו כסף, שיחפשו
וימצאו. אם הם רוצים, הם ימצאו הרבה מאוד כספים. אחרי שקבעו 250 מיליון
שקלים לחגיגות היובל – אני לא רוצה שיעבירו 108 או 118 מיליון שקל לחגיגות
האלה. אני לא צריך חגיגות כאלה, אני צריך בריאות, אני לא צריך אירועים
כאלה. העם הזה אין לו עושר כזה שהוא צריך את האירועים הללו, ודאי שלא כאשר
חרב הגזירות מתהפכת מעל ראשו.

אני רוצה לומר חד-משמעית, שההוצאה הלאומית לבריאות גדולה מהכספים שהוקצו
לכך. לא יעזור לנו דבר – אם לא נוסיף תקציב לא נדביק את הפער. אנחנו
מתנגדים לכל שינוי בחוק הבריאות שתכליתו פגיעה במתן סל שירותים אחיד לכלל
האוכלוסייה; אני מדגיש: סל שירותים אחיד לכלל האוכלוסייה.

כפי שהזכירה כאן עמיתתי, חברת הכנסת תמר גוז'נסקי, בזמנו התחייב האוצר –
כפי שמופיע בחוק המקורי – לממן את ההפרש בין מס הבריאות לבין העלות של סל
השירותים המוענק על-ידי הקופות. מה הם חשבו? שאם הם לא יממנו אותו יהיה
מקור אחר? לא די שלא מממנים כפי שהתחייבו, עוד רוצים ללכת ולקצץ. לצערי,
לפי המתכונת שמציגים לנו כאן, סל הבריאות הולך להיות קטן מאוד, וכתוצאה מכך
יהיה הביטוח המשלים גדול מאוד. התוצאה היא בריאות לעשירים ובריאות לעניים.

העלו כמה הצעות שמקובלות עלי. אני לא מעשן, אבל לא בגלל זה אני אומר שאפשר
להעלות את התשלום על סיגריות, על דלק, אפשר להעלות את תקרת המס. על כמה זה
עומד היום, על 20,000 שקל? למה שלא תעמוד על 40,000, או 50,000 שקל? מי
שיכול לשלם למה שלא ישלם?

אם אנחנו מדברים על כך שחוסנה של כל חברה נמדד בזה שהיא יכולה לעזור לחולה
ולנזקק, אני אומר חד-משמעית שש"ס תעמוד על כך שחוק הבריאות יוצא מחוק
ההסדרים ונדון בו בהמשך. אני חושב שזה לא דמוקרטי וזה מאוד ציני שפקידי
האוצר מנסים, ולצערי מצליחים, להכניס הכול בחוק ההסדרים. כל הישג פרלמנטרי
שיכול להיות מושג במשך השנה נמחק בסוף השנה, וכשמגיע חוק ההסדרים, איך
אומרים החבר'ה? – תכניסו הכול בפנים, כי זה יעבור, לא ייתנו לממשלה הזאת
ליפול. אנחנו מודיעים, שהשנה לא ניתן להכניס את כל מה שהם ירצו. כנ"ל לגבי
חוק הגמלאים – לא ניתן להוריד ל-1%. אני בא להרגיע את הציבור, את שכבות
המצוקה, ואומר, שסיעת ש"ס לא תיתן לחוק הזה לעבור במתכונת הנוכחית; אנחנו
נעמוד לצד המשפחות ברוכות הילדים, לצד הנכים ולצד החולים הכרוניים, ולא
נאשר חוק זה. תודה רבה.

היו"ר ש' וייס:

אני מודה לחבר הכנסת דוד טל. חבר הכנסת צבי הנדל, יש לך חמש דקות. עיביתי
קצת את הזמן של חבר הכנסת דוד טל – – –

שר הבריאות י' מצא:

– – – כל המגזרים האלקטורליים.

היו"ר ש' וייס:

לא, גם משום שהוא החזיק את תיק הבריאות בהסתדרות והופיע כאן כעד מומחה.
איזה תיק אתה החזקת, חבר הכנסת צבי הנדל?

צבי הנדל (מפד"ל):

לא הבנתי, זו אספת בחירות?

אדוני היושב-ראש, חברי חברי הכנסת, נראה שבשנה וחצי בבית הזה אין די בשביל
להידבק בציניות ובתיאטרליות שיש פה בלי סוף.

בעזרת השם, חוק הבריאות כפי שהוא מופיע אכן לא יעבור. ידידי חבר הכנסת טל
מש"ס, רק הבוקר ישבנו, חברי הקואליציה בוועדת הכספים, שעתיים ארוכות עם שר
האוצר, בלי הצהרות, על פרטי פרטים.

זאב בוים (הליכוד-גשר-צומת):

– – –

צבי הנדל (מפד"ל):

אני לא הפרעתי, אני מבקש.

– – – עם שר האוצר, ואנחנו עורכים שינויים מרחיקי לכת. עוד לא סיכמנו.
אנחנו עוד לא שבעי רצון. ודאי שבבסיס השינויים – סל הבריאות יהיה אחיד
לקופות, ויהיה בו מינימום.

נסים דהן (ש"ס):

– – –

צבי הנדל (מפד"ל):

אתה לא היית בישיבה. אל תפריע לי.

בעזרת השם, גם אם יהיו שינויים כאלה או אחרים, הם לא יחולו על ילדים, את זה
כבר סיכמנו; הם לא יחולו על זקנים, את זה כבר סיכמנו; הם לא יחולו על כאלה
שיש להם הבטחת הכנסה, את זה כבר סיכמנו; הם לא יחולו על משפחות ברוכות
ילדים, גם את זה כבר סיכמנו. הם לא יחולו על חולים כרוניים.

תמר גוז'נסקי (חד"ש-בל"ד):

– – –

צבי הנדל (מפד"ל):

סליחה, סליחה. את דיברת, לא הפרענו לך.

אנחנו באמצע משא-ומתן. אנחנו ממשיכים אותו עוד הערב, בשעה 18:30. אתם
מוזמנים.

לכן אני אומר, ודאי שהחוק כפי שהוא הוצע על-ידי האוצר לא יעבור. יש לכך
חזית רחבה כמעט של כל חברי הקואליציה בוועדת הכספים. אנחנו יושבים על
המדוכה לגבי הפרטים, ובוודאי, אם נקבל עזרה או ייעוץ מקצועי ממשרד הבריאות,
נוסף על הידע האישי הנצבר אצלנו, זה יהיה טוב.

לידידי חיים רמון, שלצערי לא נמצא פה, שכל כך מתגאה בחוק הזה – אני יכול
להתגאות בחוק הזה בשני דברים: שאין מעורבות, יחסית, של ההסתדרות
בקופת-חולים כללית, ושדואגים לחלשים. פרט לזה, מאז נכנס לתוקפו חוק הבריאות
הזה, שכל כך מהללים אותו, רוב עם ישראל משלם יותר ומקבל פחות. אני לא יודע
למה כולם מפחדים לומר את זה. אפשר לעשות סטטיסטיקות פשוטות ולראות את זה.
אבל, נראה שלחיים רמון יש מומחיות מיוחדת להטיל פצצה ולברוח הצדה, ושאחרים
ישברו את הראש. ואז יש לו טענות לאוצר ולכולם, והוא מלא טרוניות.

עכשיו יש מצוקה גדולה, וכולם מסכימים שחסרים 1.3 מיליארד, או 1.4 או 1.5.
חלק צריך להשיג על-ידי התייעלות בבתי-חולים, חלק על-ידי הורדת מחירי
התרופות, חלק האוצר צריך לתת. החלק שאומרים שהאוצר צריך לתת הוא בסדר גודל
של 400 מיליון. רק ההסתדרות חייבת לקופת-חולים 600 מיליון שקל. אם היא היתה
מזרימה את 600 מיליון השקל האלה, שאף אחד לא מתכחש להם, כבר המצב שלנו היה
נראה אחרת.

כולנו יודעים לבוא בטרוניות. אמרתי, צריך לתקן, אבל לא להיות כזה ציני. מי
כמו חיים רמון יודע, שההסתדרות חייבת 600 מיליון שקל לקופת-חולים. והרי הוא
לא טוען שהאוצר צריך לתת את כל המיליארד וחצי. גם הוא אומר רק סדר גודל של
חצי מיליארד.

לכן, רבותי היקרים, אנחנו צריכים, עניינית ולא פופוליסטית, לבדוק כל שינוי
בחקיקה; ודאי שלא להסכים לשינוי לרעה, אבל, אם יש שינויים שיכולים להועיל,
שיכולים להביא למצב שקופות-החולים ישפרו את עבודתן, שהמבוטח, שהחולה יקבל
טיפול טוב יותר, בלי להזדקק כל יומיים לתוספות תקציביות, כי זה לא בור בלי
תחתית, צריך להתכנס להחלטה כזאת. אם לא נגיע לשינוי מהותי ומשמעותי יחד עם
האוצר, ודאי שהחוק הזה לא יעבור.

בכל מקרה, למרות החוק הזה, שלא יעבור בלי שינויים בעזרת השם, אני מביע אמון
בממשלה.

היו"ר ש' וייס:

אני מאוד מודה לחבר הכנסת הנדל. חברת הכנסת נעמי חזן. אחריה – חבר הכנסת
יורי שטרן.

נעמי חזן (מרצ):

אדוני היושב-ראש, חברי הכנסת, אדוני שר הבריאות, זו הפעם השנייה בתוך
שבועיים שאני במבוכה, כי לפני שבועיים עמדתי מעל הדוכן ודרשתי, חד-משמעית,
שלא אתה תשיב בנושא בריאות אלא ששר האוצר יתייצב כאן, במליאת הכנסת, ויסביר
לאזרחי מדינת ישראל מדוע הוא לא מקבל את העמדות שלך. והנה, אתה נבוך.
ובצדק.

דרשנו אז, לפני שבועיים, בעידודך ובתמיכתך, מימון של סל התרופות בנושא
הסרטן, האיידס, הסכרת והאלצהיימר, וקיבלנו את זה.

שר הבריאות י' מצא:

והוא נענה לנו.

נעמי חזן (מרצ):

בינתיים שבועיים חלפו, כל המדינה טורטרה ובסוף הצדק ניצח.

עכשיו אני במבוכה גדולה עוד יותר. נכון שהגישו בנושא הזה הצעת אי-אמון.
מדוע אני במבוכה, אדוני? משום שהממשלה שאתה חבר בה נקטה צעד נכון, והיא
הולכת לנקוט צעד לא נכון, לא אנושי לגבי כל מערכת הבריאות במדינת ישראל.
אסור שההחלטה הנכונה לגבי מימון סל התרופות תסיח את דעתנו מן העיקר. ומהו
העיקר, אדוני היושב-ראש? העיקר הוא, שבעוד שבועיים מדינת ישראל הולכת
להפריט את הבריאות הממלכתית, אלא אם אנחנו נמנע את זה, בעבודה משותפת של כל
הכנסת. אני שמחה שיושב-ראש ועדת הכספים נכנס לכאן עכשיו, כי זה בדיוק מה
שעומד לקרות בעוד שבועיים.

שר הבריאות י' מצא:

יש בשורה טובה נוספת לגבי השוויוניות של – – –

נעמי חזן (מרצ):

אני מקווה. אבל העיקר בחוק ההסדרים הוא הפרטת מערכת הבריאות במדינת ישראל.
הפרטת מערכת הבריאות במדינת ישראל, לא רק שתיצור בריאות לעניים ובריאות
לעשירים, אלא גם בריאות לנשים ובריאות לגברים, כי הצרכניות העיקריות של
הבריאות, מטבע הדברים, הן נשים. אולי לא שמתם לב, ש-70% מהצרכנים של מערכת
הבריאות במדינת ישראל הם נשים.

אברהם רביץ (יהדות התורה):

אצלי בבית – – –

היו"ר ש' וייס:

עצם העובדה שהנשים יולדות, הן מתחילות את העניין מזינוק של 40%.

אברהם רביץ (יהדות התורה):

– – – מלידה ללידה כוחה עולה.

נעמי חזן (מרצ):

אני רוצה להגיע לעיקר. מה שחשוב הוא, שכל אזרח במדינת ישראל ידע, שההצעה
הנוכחית, אפילו עם תיקונים מסוימים, היא פגיעה אנושה בעקרון האוניברסליות
של שירותי רווחה במדינת ישראל.

חמור יותר מכך, ההצעה המוצעת כאן מערערת לחלוטין את מדינת ישראל כמדינת
רווחה מתוקנת, וכל מי שיצביע ב-31 בדצמבר על חוק ההסדרים, כדאי שידע שבהרמת
ידו בעניין הזה הוא מקעקע את מהותה של מדינת ישראל כמדינה שנותנת רווחה לכל
אזרחיה. אין פרשנות אחרת לעניין, כי ברגע שאנחנו פוגעים בעקרון
האוניברסליות, אנחנו פוגעים בבריאות, אנחנו פוגעים בעקרונות היסוד של מדינת
ישראל כמדינת רווחה, וכל אזרח ואזרחית במדינה ייפגעו מכך.

אי-אפשר ואסור לטעון שבנושא הבריאות יש לתחרות מקום. הניסיון האמריקני
הוכיח אחרת. באירופה, מדינות אירופה הן מדינות עם כלכלת שוק, דבר אחד הן לא
העזו להפריט, אדוני שר הבריאות, את מערכת הבריאות שלהן. ואוי ואבוי למדינת
ישראל אם ניתן יד בצורה זו או אחרת לחזרה על טעויות של ארצות-הברית הגדולה,
כי בארצות-הברית הגדולה אין שוויון בסל הבריאות, וברגע שאין שוויון בסל
הבריאות אין רווחה. ואנחנו לא כאלה, אנחנו לא ניתן יד לזה, אתה יודע את זה
היטב, אדוני שר הבריאות, ואני חוזרת ותומכת בך. תמשיך את המאבק הצודק, כי
אם לא, ב-2 בינואר 1998 מערכת הבריאות במדינה תקרוס, ולא תהיה לאיש בבית
הזה תשובה על השאלה איך אנחנו יכולים להצדיק זאת בפני אזרחי המדינה.

אני אתמוך בהצעת האי-אמון. אני מקווה, שכל מי שיושב בצד הקואליציה יעשה זאת
גם כן, כי אחרת אנחנו נצטרך לתת את הדין כאשר אנשים ימותו, כי אנחנו פגענו
בעקרון האוניברסליות במדינה הזאת. תודה רבה.

היו"ר ש' וייס:

אני מאוד מודה לחברת הכנסת נעמי חזן. חבר הכנסת יורי שטרן, ואחריו – חבר
הכנסת אחמד סעד. חברים יקרים, תנסו להקפיד על חמש דקות, אם אפשר.

יורי שטרן (ישראל בעלייה):

כבוד היושב-ראש, חברי הכנסת, כבוד שר הבריאות, אין ספק שמערכת הבריאות
במדינת ישראל חייבת לעבור רפורמות, ולא ייתכן שמדינה שאחוז התל"ג שלה הוא
מהגבוהים בעולם מוציאה כך על נושא הבריאות. מדינה צעירה, כעיקרון היא צריכה
לצרוך פחות משאבים.

נעמי חזן (מרצ):

הדבר הזה לא מדויק, אדוני.

יורי שטרן (ישראל בעלייה):

מדינה שבה מספר הרופאים ל-1,000 תושבים הוא הגבוה בעולם, לא ייתכן שתסבול
מהידרדרות בשירותי הבריאות, וזה מה שקורה פה. לכן אני מבין את גישת האוצר
כעיקרון לשנות את המערכת, ליצור מנגנונים שיטפלו בייצור המתמיד של הגירעון
במערכת; ליצור איזו תחרות סביב נושאים שהם אפשריים במערכת הבריאות וכדומה.
יש במערכת הזאת רזרבות פנימיות רבות שצריכים לגלות אותן, כי אחרת כל שנה
שוב ושוב יחזור אלינו הנושא הזה והגירעון הגדול.

עם זאת, ההצעה שהגיש האוצר נראית לי בלתי מתקבלת על הדעת, לא בגלל נקודת
המוצא, שאני אומר שאני מסכים לה, אלא בגלל צורת הטיפול. היא הורסת את הסל
האחיד של שירותי הבריאות, וזה דבר שסותר את משמעות החוק. אם אנחנו מבוטחים
כולנו ביחד, אז יש איזה סט בסיסי שכולנו מקבלים, אחרת מה המשמעות? ואם יש
בסט הבסיסי של שירותי הבריאות, בסל הבסיסי, דברים שנראים מיותרים, שאפשר
להחליף אותם במשהו אחר, אז אפשר לטפל בזה בסל עצמו, וללא להשאיר את זה
לתחרות בין הקופות, כי אי-אפשר לצפות את הדברים הגרועים שיכולים לקרות
כתוצאה מהתחרות הזאת.

האי-שוויון שההצעות האלה עלולות לייצר, הרפואה הזאת לעניים, שכולם כבר
דיברו עליה היום – כל אלה דברים שאי-אפשר להסכים להם. אי-אפשר להסכים לכך
שתקציב המדינה, שבנוי כביכול על אי-העלאת תעריפי המסים, יטיל מס כבד על
צרכני שירותי הבריאות. עדיף, אם כבר, להעלות כמה מסים, והיו הצעות להעלות
מסים על טבק ואלכוהול. אני בעד העלאת תקרה או ביטול תקרה על תשלומי מס
בריאות ותשלומי ביטוח לאומי, שאין שום סיבה להגביל אותם בגובה ולהטיל את כל
היוקר ואת כל העומס של המסים על שכבת הביניים, ודווקא להקל על בעלי השכר
היותר-גבוה.

יש דברים שהם בעיני חלופות למה שהאוצר מציע, ובשינויים המבניים של מערכת
הבריאות, צריכים לטפל לא בחיפזון ולא בצורת מחטף, ובוודאי בהסכמה בין שני
המשרדים הראשיים בנושא הזה, שזה משרד האוצר כמובן, אבל גם בוודאי משרד
הבריאות. לא יכול להיות שהדבר הזה ייכנס בדלת האחורית באמצעות חוק ההסדרים,
כאשר הוא מדבר על שינוי מאוד מהותי בכל מה שנוגע לבריאות העם.

לכן אני בטוח, שאין גם צורך בהצעת האי-אמון הזאת. אין בהצעה הזאת דבר
שמצדיק, נכון להיום, את האי-אמון בממשלה. יש אי-אמון ואי-הסכמה כמעט מקיר
לקיר בקואליציה עצמה להצעות האוצר כפי שהן, ואני בטוח שבאי-הסכמה כזאת
אי-אפשר להעביר אותן, ולכן, כפי שאמרתי, גם הצעת האי-אמון הנוכחית היא
משוללת יסוד.

היו"ר ש' וייס:

אני מאוד מודה לחבר הכנסת שטרן.

הודעת יושב-ראש ועדת הכנסת

היו"ר ש' וייס:

חבר הכנסת פנחסי, יש לך הודעה כיושב-ראש ועדת הכנסת, ומייד לאחר מכן נזמין
את חבר הכנסת סעד.

זאב בוים (הליכוד-גשר-צומת):

יש לנו אי-אמון בהצעות האי-אמון.

תמר גוז'נסקי (חד"ש-בל"ד):

ממש מדהים.

רפאל פנחסי (יו"ר זמני של ועדת הכנסת):

אדוני היושב-ראש, כנסת נכבדה, הכנסת החליטה, בישיבתה ביום ד', י"א בכסליו
התשנ"ח, 10 בדצמבר 1997, להעביר לוועדה משותפת, עבודה ורווחה וכלכלה, הצעות
לסדר-היום בנושא: "עתיד מפעל 'כיתן' בנצרת-עילית", של חברי הכנסת יהודה
לנקרי, תמר גוז'נסקי, אפי אושעיה וחיים אורון.

ועדת הכנסת החליטה בישיבתה היום, כי הוועדה המשותפת תמנה שישה חברים, שלושה
חברים מכל ועדה, ויעמוד בראשה יושב-ראש ועדת העבודה והרווחה.

היו"ר ש' וייס:

אני מאוד מודה לך.

רפאל פנחסי (יו"ר זמני של ועדת הכנסת):

יש לי עוד הודעה שצריך להצביע עליה.

היו"ר ש' וייס:

לא, אני לא אעשה הצבעה באמצע דיון באי-אמון.

רפאל פנחסי (יו"ר זמני של ועדת הכנסת):

לכן שושנה הציעה שלא אקרא אותה היום.

היו"ר ש' וייס:

אז נעשה את זה מחר, או אחרי האי-אמון היום.

הצעות סיעות העבודה ומרצ–חד"ש-בל"ד להביע אי-אמון לראש הממשלה

בשל מדיניותו בתחום מערכת הבריאות

היו"ר ש' וייס:

חבר הכנסת אחמד סעד, ואחריו – חבר הכנסת אברהם רביץ.

אחמד סעד (חד"ש-בל"ד):

אדוני היושב-ראש, חברי חברי הכנסת, כבוד שר הבריאות, בשבוע שעבר, בזמן שדנו
על חוק ביטוח בריאות ממלכתי בוועדת הכספים, סמרו שערותי מרוב התרגשות. זה
היה בזמן שנכנסו לוועדה חולי האיידס והסרטן והתחילו לדבר על כך שהם נאבקים
על חייהם, כאילו הם בני ערובה לפי חוק ההסדרים החדש. טוב שהממשלה חזרה בה,
ואני מברך את שר הבריאות ואת כל מי שיש להם רגש אנושי, שהכריחו את הממשלה
ואת שר האוצר לחזור בהם, אבל זו לא הבעיה היחידה.

הממשלה הזאת, דרך חוק ההסדרים, שהיא נתנה לו בצורה צינית את השם "החוק
להגברת הצמיחה והתעסוקה", תוביל להתמוטטות מה שנשאר ממדינת הרווחה, תוביל
להרס ההישג החברתי החשוב במישור הבריאות.

אני שואל את הממשלה, ובמיוחד את שר האוצר: האם מה שאתם מציעים בחוק
ההסדרים, במישור הבריאותי, ישפר את מערכת הבריאות ובריאות הציבור? לפי
דעתי, מה שמציעה הממשלה יביא לקריסת מערכת הבריאות וישלול מרבים, ובמיוחד
מהשכבות החלשות, את הזכות האלמנטרית לקבל שירותי בריאות נאותים.

הממשלה הזאת מתכוונת לרוקן את ההישג החשוב ביותר, את חוק ביטוח בריאות
ממלכתי, מתוכנו וממטרתו העיקריים. החוק הזה הנהיג סל שירותים כללי
אוניברסלי, מחייב ואחיד, ובפרסומו של סל זה על כל מרכיביו – אם זה שירותים
רפואיים ואם זה תרופות – החוק הזה עיגן את זכותו של כל תושב במדינה לסל
שירותים רפואיים אחיד ושווה, ללא קשר לגילו, למינו, לרמת הכנסתו, למקום
מגוריו ולקופת-החולים שהוא שייך אליה, וללא הבדל אם הוא ערבי או יהודי,
חרדי או חילוני.

האמת היא, שחוק ביטוח בריאות ממלכתי היטיב עם האזרחים הערבים במדינה. עד
לחקיקת החוק, רוב האזרחים שלא היו מבוטחים בביטוח בריאות היו ערבים, ועד
לחוק, רק קופת-חולים אחת – קופת-חולים כללית – הגיעה לרוב היישובים
הערביים. מאז חקיקת החוק החלו קופות-חולים חדשות לפתוח סניפים ביישובים
הערביים. אם יעבור החוק המוצע עתה, אלה שייפגעו ביותר הם האזרחים הערבים,
מפני שמבחינה סוציו-אקונומית מצבם הוא החמור ביותר במדינה.

מדיניות הממשלה הזאת מופנית לביטול סל השירותים היחיד, לשחיקת ההישג החברתי
הזה, ובמקומו ליצור שתי מערכות בריאות. כי היא תהפוך את קופות-החולים
לגופים כלכליים שמטרתם היא מטרת רווח, ומי שמטרתו מטרת רווח בשוק, לא יקבל
את החלשים, לא יקבל את החולים, לא יקבל את הזקנים – הוא רוצה אנשים חזקים
שהוא ירוויח מהם באמת. לכן ייווצרו בארץ שתי מערכות בריאות – אחת לעשירים
בעלי השמנת, שהיא על רמה גבוהה, ואחרת לבעלי הלחם השחור מהשכבות החלשות,
ברמה ירודה מאוד.

ממשלה שמתכוונת לזהם את בריאות הציבור, לא בריא כלל שתישאר בשלטון.

היו"ר ש' וייס:

אני מאוד מודה לחבר הכנסת סעד. חבר הכנסת אברהם רביץ, אתה ודאי תביא לנו
בשורות. אחר כך יעלה ויבוא, אם יבוא, חבר הכנסת לובוצקי.

אברהם רביץ (יהדות התורה):

אדוני היושב-ראש, חברי הכנסת, כבוד השר, אני בכל זאת רוצה לפתוח בדברי שבח
לכבוד שר הבריאות, מר יהושע מצא, על עמידתו האנושית, הנחרצת; ואני יודע שלא
היה קל לו לעמוד מול החלטות ממשלה, להופיע בפני ועדת הכספים ולהביע את דעתו
בעוז ובכוח. לא היה לו קל לעשות זאת, אבל מול הבעיות שהוא מתמודד אתן הוא
החליט לשים נפשו בכפו ולומר את דברו ברמה. ואכן, היתה לזה השפעה ותועלת
גדולה מאוד. כולנו ראינו את התוצאה המיידית ביחס לתרופות שהיו חסרות בסל,
וכתוצאה מהפעילות העקבית של כבוד השר, הדבר הזה, ברוך השם, תוקן.

אני רוצה לומר מה היא בעצם בעייתנו בגדול, אולי ברמה האידיאולוגית. הדבר
הזה עובר לנושאים רבים אחרים, לא רק בנושא הבריאות – כיצד חברה כמו שלנו
מתייחסת אל ציבור החלשים. קודם דיברה כאן חברת הכנסת חזן, והדבר הזה חוזר
על עצמו מפי כמה וכמה חברים.

היו"ר ש' וייס:

אתה מתכוון ודאי לאוניברסליות.

אברהם רביץ (יהדות התורה):

נכון.

היו"ר ש' וייס:

שהיא תמיד לטובת החזקים.

אברהם רביץ (יהדות התורה):

כן. והיא מדברת בקול חזק על עקרון האוניברסליות. כל אחד שמבין טיפה בכלכלה
– אני לא מתיימר להיות כלכלן, אבל אני יושב ליד כלכלנים – יודע, שהדבר
הראשון בעקרון האוניברסליות הוא, שבמצב של חסר הוא עושה את הדבר ההפוך, הוא
תומך בחזקים.

מבחינת תפיסת העולם שלי, אני לא מתיימר, אני לא מכיר חברה ואני לא מכיר
שיטה, ואף פעם לא היה בהיסטוריה האנושית שחברה המציאה את הפטנט שלא יהיו
חלשים בקרבה. לא זאת השאיפה בכלל. יש לנו פסוק בתורה: "לא יחדל אביון מקרב
הארץ". תמיד יהיו אביונים. מה היא, אם כן, השאלה ומה הן המשימות המוטלות על
חברה בריאה, על חברה צודקת, על חברה מוסרית? – כיצד לטפל בחלשים, שיהיה להם
המינימום כדי להתקיים בכבוד בתוך חברה שיש בה עשירים וחלשים.

אני רוצה לומר לכם, אדוני היושב-ראש, אדוני שר הבריאות, מה הנחה אותי לאורך
הימים האלה שעברנו יחד; הנחה אותי דבר אחד – לא עקרון החוק, לא השמירה
הדתית על החוק, אלא באמת העיקרון הזה – – –

היו"ר ש' וייס:

אתה מתכוון לחוק התקציב.

אברהם רביץ (יהדות התורה):

אני מדבר על חוק ההסדרים.

היו"ר ש' וייס:

או חוק ההסדרים, שזה דומה, כי אחרים עוד יכולים לחשוב שהכוונה לא לשמור על
החוק – הצופים שלנו.

אברהם רביץ (יהדות התורה):

לא, לא. אני מתכוון למאבק הציבורי כאן. חס ושלום, שאני אומר את זה, ועוד
בפרהסיה? לא יעלה על הדעת.

אני מתכוון לדבקות בחוק הזה, בחוק הבריאות. אני מדבר על כך. מה שהנחה אותי
ומה שמנחה אותי הוא לגרום לכך שאני אחיה בחברה, גם אם יש לי – – –

היו"ר ש' וייס:

אני אוסיף לך זמן בתור יושב-ראש ועדת כספים, בייחוד אם תמסור לנו
אינפורמציה חשובה.

אברהם רביץ (יהדות התורה):

מה שהנחה אותי ומה שמנחה אותי, שאני כחבר בחברה, גם אם יש לי, לא ייתכן
שיהיו לידי אנשים שלא יוכלו לקבל את מה שמגיע להם כדי להתקיים בכבוד; וזה
חל על כל השטחים – על פרנסה, על מזון, על בית, על מגורים, על גג – בכבוד.

זה לא ביזיון גדול להיות עני. רוב ימי הייתי כזה, ולא היה לי כל כך רע.
והדברים אמורים גם לגבי נושא הבריאות. זאת אומרת, אותה אמירה שלא נוכל
לסבול בחברתנו שתהיה בריאות לעניים ובריאות לעשירים; זה מצמרר שיהיו אנשים
שתגיע להם פחות בריאות. זה פשוט מצמרר להיות בחברה כזאת. לכן אנחנו צריכים
לעשות כל דבר כדי שזה לא יקרה, ולא להתבצר מאחורי ססמאות.

אני כבר מסיים, אדוני.

היו"ר ש' וייס:

בסדר.

אברהם רביץ (יהדות התורה):

לכן אני אומר כך: מה שאנחנו, במשאים-ומתנים שלנו, גם בוועדה וגם מחוץ
לוועדה – אני יכול, אני לא רוצה להקדים את המאוחר, לומר לכם דבר אחד. אני
עוד לא יכול לבשר, כי אני לא מוסמך לבשר, אבל אני יכול לומר לכם דבר אחד:
לא יקרה דבר כזה, שאדם במדינת ישראל, כל אזרח – יהודי, ערבי, אפילו חרדי –
לא יקבל את מה שהיום נמצא בסל הבריאות. על העניין הזה אנחנו נעמוד. כל השאר
זה בשבילי פרפראות; יותר טוב, פחות טוב, אבל כל אדם בישראל, ולא משנה באיזו
דרך, חברים יקרים, בדרך כזאת או אחרת. ממש לא משנה הדרך.

אני אפילו רוצה לומר מין דבר כזה שיהיה בבחינת גדר: שבור את החבית, אבל
שמור את יינה, והיין הוא בריאות לכול. איך אומרים, אדוני היושב-ראש? אבי
געזונט.

היו"ר ש' וייס:

תרגום לעברית: העיקר שנהיה בריאים. הוא מחזיר לחבר הכנסת דהאמשה קצת
ביידיש.

זאב בוים (הליכוד-גשר-צומת):

– – – אבי געזונט.

היו"ר ש' וייס:

ברצינות? טוב, חברים, תודה רבה. חבר הכנסת אלכס לובוצקי, ואחריו – חבר
הכנסת עבד-אלוהב דראושה.

חבר הכנסת רביץ אמר ככה: לעניים אין כלום; הם רוצים עוד קצת, נכון? על זה
נאמר: אני ואפסי – אז הוא רוצה: עוד. עני ואפסי עוד. בסדר? עני – בעי"ן.
בבקשה, כבודו.

אלכסנדר לובוצקי (הדרך השלישית):

אדוני היושב-ראש, חברי הכנסת, עברנו בימים האחרונים תהליך שאני חושב שהוא
מאוד מעניין, ואולי, אפילו, מרתק, שנדמה לי שיש בו הרבה מוסר השכל לנו,
בכלל לכל הדיונים שלנו, אבל במיוחד לדיונים שלנו בשבועות הקרובים.

כאשר אנחנו עוסקים בתקציב המדינה, אנחנו מדברים, בדרך כלל, על מספרים ועל
מספרים גדולים, מיליונים פה ומיליונים שם, ומעבירים מתקציב זה לתקציב אחר,
מתת-סעיף זה לתת-סעיף אחר, כך כולנו או רובנו – מי שבכיסם הפרטי בדרך כלל
אין יותר מכמה מאות שקלים או כמה אלפי שקלים אולי – מורידים ומעלים
מיליונים רבים בסעיפים אלה ואחרים. אנחנו מדברים על זה, ונדמה לנו שאנחנו
עוסקים במה שבמסורתנו קרוי: דיני ממונות. אבל, השבוע הבנו שאנחנו לא עוסקים
בדיני ממונות אלא בדיני נפשות.

השבוע הבנו, שבדיונים שלנו, כשמעבירים מיליונים כאלה ואחרים מסעיף זה לסעיף
אחר, זו לא החלטה של דיני ממונות, אף שהיא מתקבלת בוועדת הכספים של הכנסת.
בעצם ועדת הכספים של הכנסת עוסקת בדיני נפשות, וראינו את זה בצורה המוחשית
ביותר כשהתייצבו כאן, אל מול הטלוויזיה – כל בית ישראל ראה את זה – אותם
אנשים, ילדים, נערות ונערים, שעבורם החלטות שמתקבלות בבית הזה הן אכן
החלטות של חיים ומוות, וזה דיני נפשות, אפילו אם ההחלטות מתקבלות בוועדת
הכספים.

אני שמח שבראש ועדת הכספים עומד הרב אברהם רביץ, שיש בו כל המטען של המסורת
היהודית, שידעה להבין את החשיבות של דיני נפשות. אני יודע ובטוח, שאף שהוא
עוסק שם בדיני ממונות, הוא זוכר שבדיני נפשות עסקינן.

אנחנו צריכים לדעת למצות מהכסף שיש לנו, שיש למדינת ישראל, באמת את הטוב
והמיטב כדי להציל נפשות.

אני רוצה לברך את הממשלה על החלטתה האחרונה, לתת את הכספים הללו לפיקוח
נפש; באמת מדובר בכספים שהולכים ישירות לפיקוח נפש, ואין דבר שעומד בפני
פיקוח נפש, לכן ההחלטה הזאת היתה מחויבת ומתחייבת.

אני רוצה לנצל את ההזדמנות לדבר על היבט נוסף במערכת הבריאות, חבל שבדיוק
שר הבריאות יצא – – –

שר הבריאות י' מצא:

אני פה, לא יצאתי.

אלכסנדר לובוצקי (הדרך השלישית):

אני מודה לך מאוד, אדוני. הייתי רוצה לומר משהו על היבט מסוים שנדמה לי
שצריך לתת לו דגש חזק יותר ויותר במערכת הבריאות, וזו הרפואה המונעת; לא
לחכות למצב שבו מרפאים את החולים. המערכת מוציאה הרבה מאוד כספים על
השתלות, אני יודע את זה כמדען, אני עצמי מדען, ואני יודע שכמדען הרבה יותר
מעניין והרבה יותר הירואי, הרבה יותר נפלא לעסוק במקרים מסובכים, לעשות
השתלות מורכבות מאוד, לעשות חידושים מדעיים אדירים, יש פיתוי של המערכת.
אני אומר לכם, כמי שבא מהעולם המדעי, שהמדענים, זה טבעי, זה תחומם, זה תחום
עיסוקם, רוצים לעסוק בחזית המחקר, במקרה הכי מסובך, באתגר הכי גדול, זה
הרבה פחות מעניין ומרתק מבחינה אינטלקטואלית ומדעית לתת אותו ויטמין או
אותו דבר ברפואה המונעת.

שר הבריאות י' מצא:

אתה יודע שאת זה הם רוצים, בחוק ההסדרים, להוציא ולהעביר לקופות-החולים,
ואז האתגר כבר לא יהיה.

אלכסנדר לובוצקי (הדרך השלישית):

אני רוצה להביא לתשומת לבך, אני אומר את זה דווקא כמי שבא מהעולם המדעי,
ואני מודה שכשאני נמצא בעולם המדעי אין לי אלא לחפש את מה שמעניין ומרתק
מבחינה מדעית, אבל האחריות של ראשי המערכת היא דווקא להזרים את הכספים
לאותם כיוונים שייתנו לנו את מקסימום הבריאות, את מקסימום הצלת הנפשות. כאן
יש לפעמים, באמת, ברירות שהן אכזריות מאוד, אבל ראייה קדימה אומרת לתת
לרפואה המונעת עדיפות גדולה בשירותי הבריאות בישראל. תודה רבה.

היו"ר ש' וייס:

אני מודה מאוד לחבר הכנסת לובוצקי. חבר הכנסת עבד-אלוהב דראושה, ואחריו –
חבר הכנסת רחבעם זאבי. בבקשה.

עבד-אלוהב דראושה (מד"ע-רע"ם):

אדוני היושב-ראש, חברי הכנסת, אני חורג ממנהגי, כמי שלא מפזר שבחים בדרך
כלל, ואני רוצה לציין לשבח את המאבק האמין והעיקש של שר הבריאות, אשר
הצליח, בסופו של דבר, להכריח את הממשלה. הוא קיבל גם תמיכה – – –

היו"ר ש' וייס:

כיוון שאתה, אדוני השר, יהושע, כולם אומרים לך: חזק ואמץ.

עבד-אלוהב דראושה (מד"ע-רע"ם):

אכן חזק ואמץ לשר הבריאות על המאבק הזה לתמוך באותם מסכנים, באותם חולים
כרוניים קשים, על-ידי הבטחת סכום של 150 מיליון שקלים לסיוע בהבטחת התרופות
לחולים הללו. הם אנשים שסובלים קשות, וחן-חן, שר הבריאות, על המאבק הזה.
אני גם בטוח שחברי הכנסת ושרים אחרים סייעו לך.

יש לי בעיה, לא אתך כשר הבריאות, אלא עם הממשלה כולה, עם התוכנית של
התקציב, חוק ההסדרים, שבא לפגוע בחוק ביטוח בריאות ממלכתי – אני בטוח שאינך
מאושר מהפגיעה הזאת בחוק ביטוח הבריאות הממלכתי. בחוק הזה, שחוקקנו אותו
בכנסת הקודמת, רצינו להבטיח לכל תושב במדינת ישראל, לא רק לכל אזרח אלא לכל
תושב, ללא הבדל דת, ובלי קשר להיותו דתי או לא דתי, לקבל טיפול רפואי
מתאים. אני מסכים עם כל מלה שאמר כאן חבר הכנסת רביץ, יושב-ראש ועדת הכספים
של הכנסת – ללא הבדלים על רקע דתי או לאומי.

אבל, לצערי הרב, חוק ההסדרים יפגע קשות עד כדי כך שהוא יבטל את חוק ביטוח
בריאות ממלכתי, אם אכן הוא יתקבל במתכונת ששר האוצר מגיש.

על כן יש לנו מאבק, חבר הכנסת רביץ וחברי הכנסת היושבים כאן. זה מאבק שאני
מקווה שנצליח בו, כפי שהצלחת אתה, אדוני שר הבריאות, להבטיח את התרופות
לחולים.

אל לנו להסכים בשום אופן לחוק שיפגע בחלשים, שיפגע בעניים ויפגע בחולים.
צריך להבטיח טיפול רפואי נאות לכל אזרח ולכל תושב. אני מדגיש את המלה תושב,
כיוון שבמזרח-ירושלים יש אלפי ילדים, שבגלל סיבות שקשורות במעמד הוריהם,
שאחד מההורים הוא תושב השטחים, לא זכו בהכרה ואינם יכולים לקבל אזרחות
ישראלית או תושבות ישראלית, ולכן הילדים האלה גם אינם יכולים לקבל טיפול
רפואי. זו בעיה הומנית, וכאשר חוקק החוק הובטח שכל תושב יקבל טיפול רפואי.

לצערי הרב, מסיבות שאיני מסכים אתן, מונעים טיפול רפואי מאלפי ילדים
פלסטינים במזרח-ירושלים, משום שהם פלסטינים, משום שהם ערבים. זה דבר שצריך
לתקן אותו. אני חושב שאיש לא יכול להסכים לפגיעה בחולים משום שהם ילדים
ערבים במזרח-ירושלים. דווקא אלה הטוענים לאחדות העיר, דווקא הם שעולים על
הבמה הזאת ובכל מקום ומדברים על אחדות העיר, פוגעים בילדים ערבים שחיים
במזרח העיר, משום שהם ערבים.

בנצרת יש שלושה בתי-חולים שממלאים תפקיד חשוב בשירות האוכלוסייה הערבית
והיהודית באזור כולו. מדי פעם אני מבקר בבתי-החולים ורואה חולים יהודים
וערבים שמאושפזים שם, ובתוכם הרבה עולים חדשים מנצרת-עילית וממקומות אחרים
בסביבה. לצערי הרב, אף-על-פי שבשלושת בתי-החולים הללו יש עובדים מצוינים,
רופאים ואחיות שמגישים את השירותים ללא אפליה, ללא הבדל על רקע דתי או
לאומי, שלושת בתי-החולים הללו במצוקה ובגירעונות. אני פונה אליך, אדוני שר
הבריאות, שתורה לבדוק את מצבם מבחינה תקציבית ותסייע להם כפי שמשרד הבריאות
מסייע לבתי-החולים האחרים בארץ. תודה.

היו"ר ש' וייס:

אני מאוד מודה לך, חבר הכנסת דראושה. חבר הכנסת רחבעם זאבי, ואחריו – חבר
הכנסת שלום שמחון, שוודאי יתפנה מהרכבת מרכז מפלגת העבודה ויבוא לנאום כאן.
ואחריו – חבר הכנסת רענן כהן, ולבסוף – חבר הכנסת אברהם הירשזון.

רחבעם זאבי (מולדת):

אדוני היושב בראש, חברי הכנסת הנוכחים, אדוני השר, הצעות האי-אמון בראש
הממשלה הן בנושא הבריאות, ואינני יודע איזו ממשלה טעתה ושגתה יותר בתחום
הזה. אבל לא רק מערכת הבריאות חולה. המדינה חולה, הממשלה חולה – חולה במחלת
ה"פעמת".

שני שרים "לאומיים" בממשלת נתניהו – אריק שרון ויצחק מרדכי – מתחרים ביניהם
בסרטוט מפות של ויתורים על מחוזות המולדת. האחד נותן יותר כאן והשני נותן
יותר שם, והתוצאה המתבקשת, שלא תאחר לבוא: ניתן גם את זה וגם את זה, ואחר
כך יתבעו מאתנו להמשיך ולתת, ואם לא ניתן – יבואו טרור ערבי ולחץ אמריקני
וחולשת דעת יהודית.

"כל הנכנע לטרור – הטרור רודף אחריו", אמר וכתב פעם בנימין נתניהו, וזאת
אמת מוכחת וידועה. "כל הנכנע לטרור – הטרור רודף אחריו", אדוני ראש הממשלה.
אין שתי אמיתות: אמת של מנהיג באופוזיציה ואמת של ראש ממשלה. כל הנכנע
לטרור – הטרור רודף אחריו, והוא ירדוף אחריך מוויתור על חברון לוויתור על
שומרון, ומשם לוויתור על בנימין, ומשם לוויתור על ירושלים, ומשם לוויתור על
לוד ורמלה, ומשם לוויתור על יפו, וחיפה, ועכו, וטבריה, וצפת, ואשדוד,
ואשקלון, ובית-שאן ובאר-שבע. כל הנכנע לטרור – הטרור רודף אחריו.

"תהליך השלום יביא בהכרח או למלחמה חדשה ונוראה או לחיסול המדינה ב'דרכי
שלום'. וזהו תהליך שעלינו לבלום", כתב ביבי נתניהו בספרו "מקום תחת השמש"
בשנת 1995. תהליך השלום יביא למלחמה או לחיסול המדינה, אמרת וכתבת אז,
כשביקשת לברוח מחברון. מי ומה המריצו אותך לדרך הפעימות?

שר הבריאות י' מצא:

כן, אבל אנחנו מדברים היום על פעימות הלב של חולי ישראל.

רחבעם זאבי (מולדת):

כן. אבל אני חושב שה"פעמת" של ראש הממשלה ושל הממשלה שאתה חבר בה הרבה יותר
מסוכנת מכל המחלות שיש לכל אזרחי ישראל יחד.

"הסכמים לא מפירים, הסכמים יש לכבד", אתה אומר לנו, וכלום "השותף והידיד"
מעזה לא הפר את ההסכמים? הוא כיבד אותם?

הסכם הוא בין שני צדדים, ואם צד אחד זנח אותו, הפר אותו והתעלם ממנו, גם
הצד האחר רשאי ויכול וצריך לזנוח אותו ולהתעלם ממנו. לכן, הסכמי אוסלו
בטלים ומבוטלים, וזאת מפני שאדולף ערפאת ביטל אותם. כך צריך לנהוג וכך צריך
להגיד לעולם, לערבים וליהודים. הסכמי אוסלו בטלים ומבוטלים, ואנחנו נשוב
בעת שנחפוץ למחוזות המולדת שנטשנו והפקרנו. לחברון הייתי שב מחר.

וגם לשכם נשוב וגם לרמאללה, ולכל מקום, כי זוהי ארץ אבותינו שניתנה לנו
בהבטחה אלוקית, כי שבנו אליה ושחררנו אותה על כורחנו במלחמה שנכפתה עלינו;
כי אין מקום לשתי ישויות מדיניות בארץ-ישראל המערבית; כי כבר ויתרנו על
שלושה רבעים משטחי הבית היהודי הלאומי בקריעת עבר הירדן; כי סרטוט מפות של
אינטרסים ביטחוניים הוא הזניה של מקצוע הצבא; כי אין קיום למדינת היהודים
שאיננה שולטת בכל הארץ; כי מולדת יש רק אחת.

אדוני שר הבריאות – – –

שר הבריאות י' מצא:

אני אתך.

היו"ר ש' וייס:

השאלה היא עכשיו אם הוא אתך.

שר הבריאות י' מצא:

אני אתו במליאה, לא אתו בדבריו.

רחבעם זאבי (מולדת):

אני זוכר ימים שהיית אתי גם בדברים, אך נראה שהמינוי של שר בממשלה חשוב
יותר מנאמנות לארץ-ישראל.

שר הבריאות י' מצא:

תעריך את זה שיש לך שר בממשלה שעסוק 24 שעות במשרד שלו. וכך צריך לעשות.

רחבעם זאבי (מולדת):

אדוני שר הבריאות, אני מכבד ומעריך מאוד את ההתמסרות שלך לבריאות, אבל לפני
הבריאות, הבריאות הספציפית של העם, של האזרחים והתושבים, יש בריאות של
ארץ-ישראל. ועל מחלת ה"פעמת" ריכזתי את דברי. אני יודע שזה קול קורא במדבר,
אבל מצאתי לנכון להגיד אותם, ואני אגיד אותם כמו קאטו הזקן בכל הזדמנות, גם
בבריאות וגם בחקלאות, גם בתעשייה, גם בקליטת עלייה ובכל נושא שיעלה אני
אדבר על ה"פעמת", עד שהיא תעבור מן העולם.

היו"ר ש' וייס:

לא הודעת לנו, חבר הכנסת זאבי, אם אתה תומך בהצעת האי-אמון או לא. אתה לא
חייב להודיע.

אברהם רביץ (יהדות התורה):

יש רוב לממשלה במקרה הזה.

היו"ר ש' וייס:

את זה הוא שומר לסוף.

חבר הכנסת שלום שמחון, אייכה?

קריאה:

– – –

היו"ר ש' וייס:

לא נעשה הפתעה לממשלה, בעצם לאופוזיציה.

אברהם רביץ (יהדות התורה):

– – –

היו"ר ש' וייס:

חבר הכנסת רענן כהן – איננו באולם. חבר הכנסת הירשזון – איננו.

חברי הכנסת, אנחנו מצלצלים. אני לא מנצל את האפשרות שיסתיימו הדיונים, בעוד
חמש דקות נקיים את ההצבעה. מה נעשה במשך חמש דקות?

קריאות:

– – –

היו"ר ש' וייס:

הנה הגעת, חבר הכנסת שלום שמחון. בוא מהר, כי עכשיו יש לך פחות מחמש דקות.
כי כבר הודעתי על שמך וכבר הודעתי שאינך. אבל כדי להעביר את הזמן, אני
אאפשר לך לדבר שלוש דקות.

שלום שמחון (העבודה):

אדוני היושב-ראש, כנסת נכבדה – – –

קריאה:

– – –

היו"ר ש' וייס:

בלי פאניקה, אני לא אחטוף את ההצבעה.

שר הבריאות י' מצא:

מה עם רשימת המחטף?

שלום שמחון (העבודה):

היא מסודרת לחלוטין.

היו"ר ש' וייס:

היא מתחדשת כל הזמן.

שר הבריאות י' מצא:

לקחנו שתי רשימות ואמרנו – – –

שלום שמחון (העבודה):

זאת הדרך היחידה שבה לא פותרים בעיות ולא מקבלים החלטות.

אדוני שר הבריאות, טיפול הממשלה בנושא הבריאות אינו שונה מטיפולה בנושאים
אחרים, ואולי אף חמור יותר. בנושאים אחרים יכולנו לומר לעצמנו – הזמן יעשה
את שלו, הממשלה תרכוש ניסיון ויהיה לה הזמן לשנות. בנושא הבריאות, חברי
הכנסת, אין אפשרות כזו. מדובר בבני אדם וביכולתנו לקבוע את אחריותנו כלפי
אזרחי המדינה וכלפי אורך חייהם של אזרחים רבים.

אין ספק שגורלו של חוק ביטוח בריאות ממלכתי הוא הנושא החברתי המרכזי של
תקציב המדינה. מדובר כאן בהחלטה מודעת של הממשלה לפגוע באופיה הממלכתי
והשוויוני של מערכת הבריאות, אבל, בעיקר, גם ליצור מעמדות שונים באוכלוסייה
קטנה עם שירותים שונים ונבחרים למורמים שבעם.

מדובר בשינוי ברוחו ובתוכנו של חוק ביטוח בריאות ממלכתי בלי לשתף בכך את
משרד הבריאות. היה די מוזר לראות כיצד בדיון בוועדת הכספים בתקציב משרד
הבריאות, מגיעה אותה ממשלה עם עמדות מנוגדות: משרד האוצר מחד גיסא, ומשרד
הבריאות מאידך גיסא.

האם לדעתכם יכול להיות מצב שבו חייך ובריאותך נקבעים בהתאם לקופה שאתה חבר
בה, ולעתים בלי יכולת לקבוע אפילו באיזו קופה אתה חבר?

היו"ר ש' וייס:

גברתי סגנית המזכיר, אני נותן עוד לשני דוברים, כך שבדרך זו אנחנו נמלא את
הזמן עד להצבעה. בבקשה.

שלום שמחון (העבודה):

כלומר, לא יהיה סל בריאות כללי ומחייב. האזרחים שייפגעו משינויים אלו הם
המובטלים, אלו החיים בעוני, החיים בפריפריה ובשכונות. ברור לחלוטין שאין
עוד משמעות לסל הרשום כיום בחוק, כיוון שהוא לא יהיה מחייב עוד. סביר
להניח, שעם הזמן יהיו גם קופות-חולים לעניים וקופות-חולים לעשירים.

האזרח הולך לספוג כמות אדירה של כספים נוספים על מנת לממן את המערכת, הרבה
מעבר ליכולתו. מיותר לציין, שהתשלום כעת הוא לא נמוך אלא גבוה. אילו היה
מדובר בהטלת מסים בהתאם ליכולת הכספית, ניחא. אלא שכאן מדובר על הטלת מסים
בהתאם למצב בריאותך. כמו כן, מיותר לציין, שבחלק מהמקרים מדובר בהתאמה בין
המצב הבריאותי למצב הסוציו-אקונומי.

המצב מוזר ביותר. הממשלה, שהיתה אמורה להתחלק באחריות – ממשלה, קופת-חולים,
אזרחים – משאירה את נטל האחריות הבריאותית לקופת-החולים ולאזרחים. כלומר,
הממשלה משתחררת ממימון התשלום שהיא היתה מחויבת לו בחוק ביטוח בריאות
ממלכתי.

הכיוון הכללי די ברור, חברי חברי הכנסת, יהיו פחות שירותים שהקופות ייתנו
במסגרת הסל, ויהיו יותר שירותים שיינתנו תמורת תשלום.

אני יכול להמשיך ולהרחיב בנושא הבריאות, אבל די היה במחזה מהשבוע הקודם, עת
ביקרו כאן חולים וזעקו לתרופות, כדי להבין שמשהו השתבש אצל כולנו, ובעיקר
אצל הממשלה בסדרי העדיפויות שלה. לו יכלו התינוקות להגיע לכנסת ולומר משהו
בנושא טיפת-חלב, אולי גם להם היה ניתן פתרון.

אדוני שר הבריאות, הייתי רוצה לחזק אותך, עד כמה שניתן, ואני יודע שאתה
עובר מערכה כבדה מאוד. עם זאת, אני מציע לך, לטובת בריאות הציבור, לא
לוותר, כי רוב חברי הכנסת אתך. תודה.

היו"ר ש' וייס:

תודה רבה. אני מודה לחבר הכנסת שאול שמחון.

חברים, יש לי בקשה. אני הודעתי על שלושה חברים שזכותם לדבר והם לא היו
באולם. על כן הודעתי שעוברים להצבעה כעבור חמש דקות, ואז הופיעו חברי
הטובים באמת – שלום שמחון, רענן כהן ואברהם הירשזון. חככתי בדעתי אם לחזור
בי. הפעם אני חוזר בי חד-פעמית. זה לא סידור טוב. אני חוזר בי כי פשוט נוצר
קצת זמן, אבל זה לא סידור טוב.

אני אאפשר לך, חבר הכנסת זאבי. אתה רוצה להעלות הצעה?

רחבעם זאבי (מולדת):

כן.

אברהם הירשזון (הליכוד-גשר-צומת):

יש לוח.

היו"ר ש' וייס:

מישהו שכח להפעיל אותו כנראה.

רענן כהן (העבודה):

גם אני חשבתי אותו דבר.

היו"ר ש' וייס:

חברים, אתם פשוט לא העליתם על דעתכם שבאי-אמון לא יהיו אנשים במליאה. אבל
גם אתם לא העליתם. לא העליתם על דעתכם שאחרים עושים מה שאתם עושים.

אברהם הירשזון (הליכוד-גשר-צומת):

הסתכלתי על המסך.

היו"ר ש' וייס:

חבר הכנסת זאבי, אני אאפשר לך מייד כשהם יסיימו. אני יודע מה הרעיון.

רחבעם זאבי (מולדת):

אני רוצה להציע, שייגמר הדיון בשלב הזה, מפני שמיצינו אותו.

רענן כהן (העבודה):

אחרי שדיברת.

רחבעם זאבי (מולדת):

לא היית באולם.

היו"ר ש' וייס:

בקשה שנייה, לא נדברתי עם חבר הכנסת זאבי, ממש בקשה: באי-אמון במיוחד רצוי
שהנואמים, אלה שרשומים, יישארו במליאה. כי אני אגיד לכם מה קורה: אני יושב
פה קרוב לשעתיים. כל אחד חוזר על דברי חברו. הוא לא היה כאן. מזל שאולי קהל
הצופים שלנו משתנה, אחרת זה ממש, תסלחו לי, משעמם. אז, אנא, מי שנקבע כדובר
תורן של סיעתו באי-אמון, יעשה מאמץ להיות כאן. אין הוראה תקנונית כזאת.

רחבעם זאבי (מולדת):

אדוני היושב-ראש – – –

היו"ר ש' וייס:

אני כבר הבטחתי להם. אני אקיים את זה הפעם. זה לא תקדים. במקום חמש דקות,
שלוש דקות, כי בעצם אני כבר הודעתי שאתם לא כאן.

רחבעם זאבי (מולדת):

יושבים פה שעתיים וחצי, ואלה שמדברים לא היו פה רגע.

היו"ר ש' וייס:

מה לעשות? זה חלק – – –

אברהם הירשזון (הליכוד-גשר-צומת):

זה לא נכון, רחבעם, 20 דקות לא הייתי פה.

רחבעם זאבי (מולדת):

– – –

היו"ר ש' וייס:

חבר הכנסת זאבי, אני מבקש. שלוש דקות לחבר הכנסת רענן כהן, ואחריו – חבר
הכנסת אברהם הירשזון. בבקשה.

רענן כהן (העבודה):

כנסת נכבדה, אדוני השר, אני רוצה גם להודיע, שבדקתי ונאמר לי, לפני 20 דקות
– אפילו שר הבריאות ראה – שאני אדבר בעוד מחצית השעה.

היו"ר ש' וייס:

אף אחד לא יכול להגיד לך זמן אף פעם.

רענן כהן (העבודה):

לפני דקות אחדות, אדוני היושב-ראש, התבשרנו על עלייה נוספת של 1.2% במספר
המובטלים במדינה.

היו"ר ש' וייס:

חבר הכנסת רענן כהן, אני אתן לך בנחת לדבר, שלא יפריעו לך. אתן לך נטו.

חברים, אני מבקש מחיים רמון לעזור לי באזור A, ולחבר הכנסת יהודה הראל –
באזור B. עכשיו הוא יתחיל מחדש. קדימה, שלוש דקות.

רענן כהן (העבודה):

רבותי חברי הכנסת, לפני דקות אחדות התבשרנו על עלייה נוספת, של 1.2%, במספר
המובטלים במדינה. בתוך שנה וחצי בשלטון הגעתם למספר שיא של 152,000 דורשי
עבודה. 152,000 בתי-אב שאין בהם פרנסה מסודרת. 152,000 בעלי משפחות שקמים
בבוקר ואין להם מקום עבודה ללכת אליו.

הצטרפו עוד ערים למעגל העוני, בהן דימונה, מצפה-רמון, אור-עקיבא ועכו. בכל
יום נסגר מפעל. בכל יום עוד "פאשלה" חברתית. אבל היום אני כאן כדי להגן על
תקציב הבריאות. היום אני כאן כדי להתריע, כדי להזהיר אתכם: אל תפגעו
בבריאות הציבור, אל תיתנו יד לאפליה בין חולה עשיר לחולה עני, אל תיתנו
ידכם לממשלה שפוגעת באוכלוסייה החלשה.

אני פונה כאן לידידי, שר הבריאות, מר יהושע מצא. אני מכיר את עמדותיך
החברתיות. אני יודע, שאילולא נאלצת, לא היית נותן את ידך לפגיעה בחולים. יש
לפנינו מערכת בריאות שוויונית ציבורית. חוקקנו כאן, בסיועו של חבר הכנסת
חיים רמון, את אחד החוקים הנפלאים שידעה מדינת ישראל – רפואה שוויונית לכל
אזרח, למי שיש לו ולמי שאין לו. ללא אפליה. ייתכן שצריך לתקן את החוק,
להכניס בו שיפורים. אך אסור לנו לפגוע בבריאות של החלשים.

אנחנו מגישים את האי-אמון הזה בראש הממשלה בשל אי-רגישותו החברתית, בשל
אי-רגישותו לחולים, בשל אי-רגישותו לעניים, לאלה שאין להם עוד 1,000 שקל
בחודש כדי לשלם עבור טיפול רפואי. עד היום היינו מדינה ששייכת למעגל
המדינות הנאורות בעולם. השתייכנו למועדון האירופי היוקרתי. עכשיו, במחי-יד,
בהחלטה פזיזה לפגוע דווקא בבריאות, אנחנו נהפוך למדינת העולם השלישי.

אני רוצה לפנות באופן מיוחד היום לחברי, שר החוץ דוד לוי. אני פונה אליך
כאדם שמגלה רגישות חברתית. היום אסור לתת יד לדבר שהוא בלתי אפשרי, שפוגע
באוכלוסייה החלשה. היום אנחנו צריכים לחזק אותם, היום אנחנו צריכים להצביע
בעד הצעת האי-אמון, כדי שלא לתת לחוק הזה לפגוע באוכלוסייה חלשה. תודה רבה.

היו"ר ש' וייס:

אני מאוד מודה לחבר הכנסת רענן כהן. אחרון הדוברים – חבר הכנסת אברהם
הירשזון. לאחר מכן, אם שר הבריאות לא ירצה להשיב, אני אזמין את יושב-ראש
הכנסת ונעבור להצבעה.

אברהם הירשזון (הליכוד-גשר-צומת):

אדוני היושב-ראש, אדוני השר, רבותי חברי הכנסת, ראשית, הרשו לי לשבח את
ממשלת ישראל בכלל ואת שר הבריאות בפרט על ההחלטה החשובה מאוד שקיבלה אתמול
הממשלה הזאת, לכלול את התרופות המיוחדות הנוספות, גם למחלת האיידס, גם
למחלת הסרטן ולמחלות נוספות, ועל ההחלטה על תוספת של 150 מיליון שקלים
לתקציב.

מי שלא מכיר את הנושא יכול לומר שהנושא הזה הועלה לפני כמה ימים, לפני
שהוחלט על חוק ההסדרים בתקציב. אבל זה פשוט לא נכון. אני יודע ושר הבריאות
יודע שהוא עובד כבר כמעט חצי שנה על כל הנושא של המחלות המיוחדות, איידס
ודברים אחרים. היתה פנייה לקופות-חולים שונות שהרגישו שהן לא תוכלנה לעמוד
בנטל, או שאינן יכולות לעמוד בנטל. המאבק היה קשה, ואני בהחלט מודע יותר
מכולם לשעות הקשות שעברת, ומגיע לך יישר כוח על כך שבסופו של דבר שכנעת את
ממשלת ישראל לאשר את התרופות המיוחדות.

אני רוצה לומר לחבר הכנסת חיים רמון, שהיה בעבר שר הבריאות, קשה לי עם זה
שאתה מגיש הצעת אי-אמון לממשלה בנושא הזה, ואני אומר לך גם עכשיו, לפני
שמצביעים: חזור בך מהנושא. אמרת פה דברים חשובים ונכונים מאוד. גם אני
אינני מאושר מהצעות הממשלה שהוגשו במסגרת חוק ההסדרים, ויש לי ביקורת קשה.

חיים רמון (העבודה):

בגלל זה הבעתי אי-אמון.

אברהם הירשזון (הליכוד-גשר-צומת):

אבל מה אתם עושים? אתה ושאר דוברי המערך מברכים את שר הבריאות על כך שהוא
נלחם, והוא התעקש, והוא הצליח.

חיים רמון (העבודה):

אבל הוא נכשל. יש חוק הסדרים – – –

אברהם הירשזון (הליכוד-גשר-צומת):

שר הבריאות הוא של הממשלה הזאת. אבל אתם רוצים להדיח אותו. אתם מצביעים בו
עכשיו אי-אמון. לחוק ההסדרים יש זמן עד 31 בדצמבר.

חיים רמון (העבודה):

ואם הוא ייכשל? אנחנו מתריעים.

אברהם הירשזון (הליכוד-גשר-צומת):

אנחנו נילחם, אתם תילחמו. אם ייכשל, תגיש פעם נוספת הצעת אי-אמון. מה
הבעיה? הרי ממילא אתם מגישים פעם בשבוע הצעת אי-אמון.

חיים רמון (העבודה):

אנחנו לא רוצים להגיש כל שבוע.

אברהם הירשזון (הליכוד-גשר-צומת):

אתם מגישים, אם לא תגישו על זה, תגישו על דברים אחרים. ואני עוד זוכר את
הזמנים שאתה היית שר הבריאות והגשת את הצעת חוק ביטוח בריאות. אפשר לומר
שהיתה הצעת ביטוח מושלמת? הרי אנחנו יודעים, ואתה יודע, שחוק ביטוח בריאות
ממלכתי יצא בכלל לאוויר העולם בעיקר בגלל שני דברים. האחד, שלא כל אזרחי
מדינת ישראל היו מבוטחים בביטוח בריאות. האחר, חשבו שזה יהיה המרפא למערכת
הבריאות שלא היתה בריאה, משום שהיו אז הוצאות אדירות למערכת הבריאות, וחשבו
שחוק ביטוח הבריאות יכסה את זה. כבר כאשר חבר הכנסת שוחט היה שר האוצר
אמרתי לו באחת מפגישותינו, שהוא לא יצליח לגייס את מה שהביטוח הלאומי אומר
לו שיגייס. אמרתי לו, שהוא לא יצליח בשנה הראשונה בביצוע החוק, שלא יקבל
כסף מהציבור כפי שהביטוח הלאומי – – –

היו"ר ד' תיכון:

היה חסר חודש.

חיים רמון (העבודה):

בשנה הראשונה הממשלה נתנה 850 מיליון שקלים כללי לסל ו-350 מיליון שקלים –
– –

אברהם הירשזון (הליכוד-גשר-צומת):

אתה מדבר על מה שהממשלה נתנה. ואני אומר לך, שחשבתם שתגבו מהציבור הרבה
יותר מכפי שהיתה גבייה בפועל. וזה נכון. כאשר באתי אז להתווכח עם האוצר,
אמרו לי: אתה תהיה עשיר, לא תדע מה לעשות עם הכסף. לכן, להערכתי, התקוות
שתלינו בחוק ביטוח בריאות ממלכתי לא מומשו.

היו"ר ד' תיכון:

תלוי מה ציפית. אתה לא רצית את החוק בכלל. אני הייתי בין היוזמים, ואני
דווקא חושב שהחוק הצליח.

אברהם הירשזון (הליכוד-גשר-צומת):

אדוני היושב-ראש, אני דווקא תמכתי בחוק. בוועדת-נתניהו התקבלו הצעת רוב
והצעת מיעוט. הצעת הרוב היתה לחוקק חוק ביטוח בריאות, הצעת המיעוט היתה
שצריך לעשות תיקונים בשירותי הבריאות, והתיקונים האלה גם ייעשו. מסתבר שחוק
הבריאות יש בצדו יתרונות ויש בצדו חסרונות. צריך להיות אמיץ מספיק כדי לבוא
ולפתור את הבעיות שיש. זה לא מצדיק הצעת אי-אמון. זה מצדיק עבודה מעשית
בינינו, חברי ועדת הכספים, יחד עם שר הבריאות, כדי לעשות כל מאמץ לשנות את
מה שצריך לשנות.

אני פונה אליך עוד הפעם בפנייה אחראית ונרגשת, חבר הכנסת חיים רמון, בוא
נעשה מאבק כן ומשותף למען הבריאות במדינת ישראל, ולא סתם התנגחות פוליטית
חסרת כל משמעות, שתוצאותיה ידועות מראש בהצעת האי-אמון. תודה רבה.

היו"ר ד' תיכון:

אדוני שר הבריאות, אתה רוצה להשיב?

שר הבריאות י' מצא:

כן.

רענן כהן (העבודה):

– – –

שר הבריאות י' מצא:

אני אגיד לך למה. אני צריך להמתין לאות שלי מתי לסיים, אלא אם כן תבקש
מיושב-ראש הכנסת שיצביע רק לכיוון של מי בעד האי-אמון, ואז נקיים הצבעה אחת
מי נגד ומי בעד. אחרת אי-אפשר.

אדוני יושב-ראש הכנסת, חבר הכנסת חיים רמון חייב תשובה לבית. כאשר שבח וייס
היה יושב-ראש הישיבה, הועלתה כאן הצעה ולפיה ביקשתי מחבר הכנסת רמון,
שמייצג היום את מפלגת העבודה, לתמוך בממשלה ולמשוך את הצעת האי-אמון שלו.
וזאת משום שהממשלה הפתיעה אותו לטובה, והנה הוא מוצא את עצמו עם החלטה של
ממשלת ישראל שלפיה היא הוסיפה 150 מיליון שקלים לצורך מתן תרופות חיוניות
לחולים בעם ישראל. על כן, אין מקום עוד לאי-אמון הזה.

חבר הכנסת חיים רמון חייב תשובה. אם חבר הכנסת רמון אינו רוצה לתמוך בממשלה
– חבר הכנסת חיים רמון, אני מדבר אליך כרגע. אם אתה בשם מפלגת העבודה לא
רוצה לתמוך בממשלה בגלל המעשה האדיר שלה, של הקצאת 150 מיליון, הוצעה לך
הצעה שנייה, שתמשוך את הצעת האי-אמון, כדי להישאר בהגינותך לאור צעדי
הממשלה הנכונים מאתמול.

חיים רמון (העבודה):

אני אתמוך בממשלה אם היא תמשוך את חוק ההסדרים.

שר הבריאות י' מצא:

על כן, אני מציע לך בהגינות רבה, אם יש בך הגינות, למשוך את האי-אמון
ולהמתין ל-31 בחודש. אם ב-31 בחודש יתוקן חוק ההסדרים כך שהוא ישמור על
השוויוניות, תוכלו לתמוך בממשלה הזאת ב-31 בחודש.

היום הצעת האי-אמון שלכם מיותרת לחלוטין. חבר הכנסת חיים רמון, עד עכשיו,
כשאתה שואל אם אתפטר או לא, אני יכול רק להתהדר ולהשתבח בהישגים במערכת
הזאת. לא היית בכל הדיון, אתה יודע שההחלטה של הממשלה היא באמת החלטה שאפשר
להתפאר בה.

מה עוד, למען האמת, צריך לדעת שתוספת התרופות לסל הבריאות שניתנה אתמול
על-ידי הממשלה – ממשלת העבודה, הממשלות הקודמות שקדמו לנו, לא כללו את
התרופות האלה בסל, ומאז חוק ביטוח בריאות, זה שלוש שנים, לא נוספו תרופות
חדשות, ומי שמנע את התרופות החדשות האלה, בעיקר, היה מפלגת העבודה כשהיא
היתה בשלטון, ואילו הליכוד אתמול, אומנם אחרי מאבק קשה, בהחלטת הממשלה
התקבלה החלטה להוסיף את התרופות האלה, ולכן היא ראויה למלוא האמון.

רענן כהן (העבודה):

שר הבריאות, תאמין לי, שכנעת אותנו.

שר הבריאות י' מצא:

אני שכנעתי אותך. אני רק רוצה שתכניס לך לראש, שתדע לך, שהמחדל בנושא
התוספת הטכנולוגית בתרופות, ידידי, רענן כהן, התרופות האלה עומדות, מרביתן,
עמדו על הסף בתביעות של רבים, להוסיף אותן לסל. מי שמנע את התוספת שלהן לסל
– בתקופת שלטון מפלגתך, מפלגת העבודה, שלא הוסיפה את התרופות לסל. לכן, אני
חוזר ואומר, מן הראוי היום, למען ההגינות, שתצביעו אמון בממשלה בנושא
הבריאות.

אני משמיע דבר שטוב שיישמע באוזני כולם: חוק ההסדרים הזה צריך לעבור
תיקונים מסוימים, בעיקר בנושא השוויוניות.

היו"ר ד' תיכון:

הצעת חוק להגברת הצמיחה.

שר הבריאות י' מצא:

זו הצעת חוק להגברת הצמיחה. אני רוצה לסכם בדבר אחד. אני איאבק על
שוויוניות במערכת הבריאות, שסל הבריאות יהיה אחיד, שיהיה שוויוני ויהיה
שוויוני לכלל תושבי המדינה הזאת. אנחנו נצטרך לייעל את קופות-החולים, ויש
שם הוצאות מיותרות. אנחנו נצטרך התייעלות בתוך בתי-החולים. אנחנו נצטרך
להטיל גבייה מסוימת, מבוקרת, על האזרחים, פר-משפחה, לפי יכולות התשלום. אבל
האוצר יצטרך, כצלע שלישית בעסקת החבילה הזאת, להשלים את חלקו, על מנת שאני
כשר הבריאות אוכל לקיים בישראל מערכת בריאות שוויונית. תודה רבה, אדוני.

אני מציע, אם מפלגת העבודה לא מושכת את הצעת האי-אמון, כפי שהיה קודם
במחשבתו של חבר הכנסת רמון, שנצביע.

היו"ר ד' תיכון:

תודה.

רחבעם זאבי (מולדת):

הערה לסדר.

היו"ר ד' תיכון:

הערה לסדר – כן, או הערה לאי-סדר.

רחבעם זאבי (מולדת):

אדוני היושב-ראש, במהלך הישיבה, כשניהל את הישיבה סגן יושב-ראש הכנסת שבח
וייס, עלו הצעות שונות, איך אנחנו מסיימים את הצעת האי-אמון של היום, כשהיא
רודפת את הצעת האי-אמון של שבוע שעבר, וודאי מקדימה את הצעת האי-אמון של
השבוע הבא – הבא אי-אפשר, אבל כשאפשר יהיה – ואני הצעתי הצעה המסתמכת על
כוכבית בסעיף 36 לתקנון. היושב-ראש של הישיבה אמר לי: בתום הדיון תציע את
זה, וייתכן שזה יתקבל ואנחנו נוכל כולנו להצביע בעד ההצעה של המציעים, שזה
יעבור לוועדה.

היו"ר ד' תיכון:

אין עמוד כזה.

רחבעם זאבי (מולדת):

עמוד 17, כוכבית, הערה (ג).

היו"ר ד' תיכון:

אנחנו כבר הגענו לסוף הדיון ולא לתחילת הדיון.

רבותי, נא לשבת, אנחנו ניגשים להצבעה.

הצבעה מס' 1

בעד הצעות סיעות העבודה ומרצ–חד"ש-בל"ד להביע אי-אמון לראש הממשלה – 40

נגד – 43

נמנעים – 3 

ההצעות של סיעות העבודה ומרצ–חד"ש-בל"ד להביע אי-אמון לראש הממשלה לא נתקבלו.

אלי גולדשמידט (העבודה):

חבל שהחולים לא מצביעים.

היו"ר ד' תיכון:

הצעות סיעות העבודה ומרצ–חד"ש-בל"ד להביע אי-אמון לראש הממשלה בשל מדיניותו
בתחום מערכת הבריאות: בעד – 40, נגד – 43, שלושה נמנעים. הצעות האי-אמון לא
מתקבלות.

חיים רמון (העבודה):

לא נקלט לחברת הכנסת דליה איציק.

היו"ר ד' תיכון:

חבר הכנסת סלומינסקי הצביע הפוך וחברת הכנסת דליה איציק לא השתתפה בהצבעה.

חיים רמון (העבודה):

היא ישבה כאן.

ניסן סלומינסקי (מפד"ל):

אני משנה את הצבעתי. זה לא נלחץ לכיוון של נגד.

היו"ר ד' תיכון:

מה אתה עושה, אדוני ראש האופוזיציה? עכשיו תוריד את היד כדי שאני אוכל
לראות.

חברת הכנסת דליה איציק, המשמעות היא, שהשתתפת בהצבעה, אך לא הצבעת.

דליה איציק (העבודה):

הייתי נגד.

היו"ר ד' תיכון:

בשתי אצבעות.

בעד – 40, נגד – 44, שני נמנעים. הצעת האי-אמון לראש הממשלה לא מתקבלת.
תודה רבה.

הודעת יושב-ראש ועדת הכנסת

היו"ר ד' תיכון:

הודעה ליושב-ראש ועדת הכנסת, בבקשה.

רפאל פנחסי (יו"ר זמני של ועדת הכנסת):

אדוני היושב-ראש, כנסת נכבדה, ביום כ"ח בחשוון התשנ"ח, 26 בנובמבר 1997,
העבירה מליאת הכנסת את הצעת חוק העונשין (תיקון – איסור מכירת משקאות
משכרים לקטין), התשנ"ז–1996, הצעת חבר הכנסת אברהם הירשזון, לדיון בוועדת
הכלכלה לשם הכנתה לקריאה ראשונה. יושב-ראש ועדת החוקה, חוק ומשפט, חבר
הכנסת שאול יהלום, פנה לוועדת הכנסת בבקשה להעביר הצעת חוק זו לדיון בוועדת
החוקה, מן הנימוק שהצעת החוק עוסקת בתיקונים השונים בחוק העונשין.

ועדת הכנסת החליטה בישיבתה היום להמליץ לכנסת לשנות את החלטתה ולהעביר את
הצעת חוק העונשין (תיקון – איסור מכירת משקאות משכרים לקטין), התשנ"ז–1996
– מוועדת הכלכלה לוועדת החוקה, חוק ומשפט לשם הכנתה לקריאה ראשונה.

אבקש אישורה של הכנסת להמלצה זו.

היו"ר ד' תיכון:

תודה. רבותי, מי בעד הצעתו של יושב-ראש ועדת הכנסת? אפשר להצביע.

הצבעה מס' 2

בעד הצעת ועדת הכנסת – 42

נגד – אין

נמנעים – 1 

הצעת ועדת הכנסת להעביר את הצעת חוק העונשין (תיקון איסור מכירת משקאות משכרים לקטין), התשנ"ז–1996, מוועדת הכלכלה לוועדת החוקה, חוק ומשפט נתקבלה.

היו"ר ד' תיכון:

בעד 42, אין מתנגדים, נמנע אחד. ההצעה אושרה.

הצעת חוק-יסוד: הממשלה (תיקון מס' 7)

(קריאה שנייה וקריאה שלישית)

היו"ר ד' תיכון:

אנחנו עוברים להצעת חוק-יסוד: הממשלה (תיקון מס' 7). תסביר לי, אדוני
יושב-ראש ועדת החוקה, למה אתה לא עושה את זה כתיקון טעות? למה אתה מעביר את
זה כהצעת חוק?

שאול יהלום (יו"ר ועדת החוקה, חוק ומשפט):

זו הצעת חוק פרטית.

היו"ר ד' תיכון:

אז מה? אבל זה תיקון טעות. זו התאמה. בבקשה.

חגי מירום (העבודה):

בקטע מסוים זה תיקון טעות, בקטע אחר זה תיקון מהות.

היו"ר ד' תיכון:

זה לא מהות. כל הזמן זה ראש הממשלה.

חגי מירום (העבודה):

לא, לא. התיקון הוא מהממשלה לראש הממשלה.

היו"ר ד' תיכון:

בסדר, זה תיקון טעות, זו התאמה. בשביל זה צריך 61? אין לך 61.

חגי מירום (העבודה):

יהיו לי. אני לא צריך את זה היום.

שאול יהלום (יו"ר ועדת החוקה, חוק ומשפט):

אדוני היושב-ראש, חברי הכנסת, אדוני השר, אני מתכבד להביא למליאה הצעת
חוק-יסוד: הממשלה (תיקון מס' 7). זוהי הצעת חוק שאושרה על-ידי ועדת החוקה,
חוק ומשפט, כמובן, כחוק-יסוד, כאשר מדובר בהצעת חוק פרטית של חבר הכנסת חגי
מירום. בהזדמנות זו אני מברך אותו על יוזמתו.

חוק-יסוד: הממשלה החדש ביטל את ההליך של אי-אמון בממשלה שהיה קיים
בחוק-יסוד: הממשלה הקודם, וקבע הליך חדש של אי-אמון בראש הממשלה, שרק לפני
דקות ספורות פעלנו לפיו.

בסעיף 17(א) לחוק-יסוד: הממשלה הנוכחי, שעניינו פרסום הסכמים, נאמר ברישא:
"נעשה הסכם בכתב בקשר לבחירות לראש הממשלה או לכינונה של ממשלה, או בקשר
להבעת אי-אמון בה" – כאשר בה, הכוונה כמובן בממשלה; ביטוי זה הוא שריד
להליך הקודם של הבעת אי-אמון לממשלה, שנשאר בטעות בחוק-יסוד: הממשלה החדש,
וההצעה באה לתקן קודם כול את התיקון הזה ולהשאיר את הכול בבחינת אי-אמון
בראש הממשלה.

התיקונים הנוספים המוצעים הם תיקונים טכניים בלבד. מוצע, כי בכל מקום בחוק
שבו נאמר: הצעת אי-אמון לראש הממשלה, בלמ"ד, ייאמר: הצעת אי-אמון בראש
הממשלה. אלה שהנחיות שקיבלנו מרוב הלשונאים שפנינו אליהם, כדי לתקן לעברית
יותר מדויקת.

אני מבקש להביא את החוק הזה לקריאה שנייה ושלישית במליאה.

היו"ר ד' תיכון:

רבותי, יש שתי הסתייגויות. חבר הכנסת בני אלון, בבקשה, לשם החוק.

בנימין אלון (מולדת):

אדוני היושב-ראש, כנסת נכבדה, אני מסכים עם דבריו של היושב-ראש, שבעצם יש
פה עניין טכני. אבל, כיוון שזה עלה בצורה הזאת, זכיתי מן ההפקר לחמש דקות
של הסתייגות, ואנצל אותן.

אני חושב, שאנחנו צריכים להתעשת, כולנו, ימין ושמאל, ולהבין כמה טעינו
כשהלכנו לשיטת הבחירה הישירה לראש הממשלה, לאיזו זילות ולאיזו רמה – – –

היו"ר ד' תיכון:

אדוני חבר הכנסת חגי מירום, אתה רוצה להפסיק את הדיון?

חגי מירום (העבודה):

למה?

היו"ר ד' תיכון:

אם אין לך רוב של 61.

חגי מירום (העבודה):

לא, אדוני. אנחנו נעבור את השלב הזה ונבקש דחייה של ההצבעה ונצביע בפעם
הבאה.

היו"ר ד' תיכון:

טוב שאתה מודיע לי.

שאול יהלום (יו"ר ועדת החוקה, חוק ומשפט):

אחרי תשובתי.

היו"ר ד' תיכון:

בסדר, אני רק רוצה לדעת. יש כאן ציבור שממתין.

חגי מירום (העבודה):

אדוני, אני מודה לך.

היו"ר ד' תיכון:

לפחות אנחנו צריכים לדעת.

בנימין אלון (מולדת):

לאיזו רמה של פרסונליזציה ירדנו עם שיטת הבחירות הזאת. המותג שמשווקים הוא
האדם, ולא השיטה והאידיאולוגיה. האדם שנבחר לראש ממשלה גם לא מרגיש אחר כך
מחויבות אידיאולוגית למפלגה שלו. הוא מרגיש משוחרר מן הכבלים
האידיאולוגיים. הסגנון האמריקני הזה, שראש הממשלה ורעייתו עומדים לבחירות,
הוא סגנון שלא מתאים לנו.

אני יודע שבבית הזה יש למעלה מ-40 חברי כנסת מכל המפלגות שרוצים לחזור
לשיטה הזו, שבסופו של דבר תוביל לשיטה חיובית של בחירות לא ישירות לראשות
הממשלה, לשני גושים. הפרופסורים הגאונים שהביאו את השיטה הזאת חשבו שזה
יגרום לכך שיהיו פחות מפלגות קטנות. ההיפך הוא הנכון – יש יותר
סקטוריאליזציה.

אברהם פורז (מרצ):

– – – לא ראית מישהו שביקש ערבות בנקאית.

בנימין אלון (מולדת):

אני לא הייתי צריך להיות בכנסת השתים-עשרה, חבר הכנסת פורז, כדי להריח את
התרגיל המסריח. הרחתי אותו גם כאזרח מחוץ לבית הזה. אבל, לא ייתכן להיות
מופעל על-ידי ריחות בלבד, צריך להפעיל גם את השכל.

אני זוכר את הערבות הבנקאית של מודעי, ואני זוכר את כל האנשים שאז הצטברו
שם בברית הציונית האידיאולוגית. אבל, בסופו של דבר ראה למה הגענו.

אברהם פורז (מרצ):

– – –

היו"ר ד' תיכון:

חבר הכנסת בני אלון, נא לסיים. יהיו לך שבועיים ימים לספר בשבחי החוק.

בנימין אלון (מולדת):

למה? כי ההצבעה נדחית בשבועיים?

היו"ר ד' תיכון:

לא, לא. יש חוק התקציב, חוק ההסדרים והחוק להגברת הצמיחה. כל מה שתרצה
לומר, תוכל לומר שם.

בנימין אלון (מולדת):

אדבר שם. כאן אנחנו עוסקים בחוק הבחירה הישירה לראשות הממשלה ובתיקון טכני
שנובע מהפיכת האי-אמון בממשלה לאי-אמון בראש הממשלה. מצאתי לנכון, ובזה
באמת אסיים, בהתייחס לדבריו של חבר הכנסת פורז. גם היום אני מוכרח לומר לך,
שאני ירא וחרד. וזה לא נכון, הממשלה הנוכחית עשתה בחברון את אשר עשתה
והסגירה חלקים, והיא עומדת לעשות זאת בנסיגה השנייה. גם היום אני לא אוהב
את הדמוניזציה שעושים לברק; אומרים לחברי הכנסת מהקואליציה: מה האלטרנטיבה?
אין לכם אלטרנטיבה.

הייתי רוצה לראות יותר התייחסות עניינית, ולא שהוויכוחים בבית הזה יהיו בין
מפא"יניקים לבין רביזיוניסטים בדברים שעבר זמנם ונס ליחם ואין להם שום
משמעות. זה מה שקורה לנו כשאנחנו גורמים ומגיעים למצב הזה.

אני אכבד את בקשתו של היושב-ראש ולא אנצל את מלוא הזמן. אסיים רק בקריאה
לחברי הכנסת לשקול מחדש, להתאחד מחדש לשינוי שיטת הבחירות ולהחזרת עטרה
ליושנה במובן הזה, לפני שמפלגות סקטוריאליות ישנו את סגנון הדמוקרטיה של
הבית הלאומי.

היו"ר ד' תיכון:

תודה. חבר הכנסת דדי צוקר, הסתייגות אחת לשם החוק.

דוד צוקר (מרצ):

אני מוותר.

היו"ר ד' תיכון:

תודה. מוותר.

חבר הכנסת מירום, מה אתה מבקש?

חגי מירום (העבודה):

אני מבקש, אם אפשר, שדברי התשובה וההצבעה יהיו במועד אחר.

היו"ר ד' תיכון:

תודה.

דוד צוקר (מרצ):

לפי דעתי, יושב-ראש הוועדה צריך לבקש.

היו"ר ד' תיכון:

לא כתוב מי צריך, כתוב: לפני שיושב-ראש הוועדה ישיב.

דוד צוקר (מרצ):

יש לנו ויכוח, אולי אדוני יעזור לנו.

היו"ר ד' תיכון:

לאחר ההחלטה.

בעמוד 64, סעיף 126, שלוש כוכביות, באחת ההחלטות המעניינות של ועדת
הפירושים. כשחבר הכנסת יחזקאל פלומין פנה לוועדת הפירושים נגד קביעתו של
יושב-ראש הישיבה שלמה זלמן אברמוב, זיכרונו לברכה – זה היה ב-1974 –
היושב-ראש החליט "להפסיק את הדיון בקריאה השנייה לפני תשובת יושב-ראש ועדת
הכספים למסתייגים על-פי בקשתו של יושב-ראש הוועדה".

לכן, הדיון מופסק על-פי בקשתו של יושב-ראש הוועדה.

דוד צוקר (מרצ):

יושב-ראש הוועדה צריך לבקש.

היו"ר ד' תיכון:

אתה צודק. הדיון מופסק והשאלה היא רק מתי הוא יתחדש. אני מציע לך, אדוני
יושב-ראש הוועדה, לשקול אם לא ניתן לעשות את התיקון הזה כתיקון ולא כהצעה
לתיקון חוק-יסוד: הממשלה.

חגי מירום (העבודה):

מה המשמעות של המונח "מופסק"?

היו"ר ד' תיכון:

זה מה שכתוב כאן "להפסיק את הדיון", משמע להפסיק אותו בשלב זה ולחדש אותו
באיזשהו שלב.

שעת שאלות

היו"ר ד' תיכון:

רבותי, אנחנו עוברים הלאה לסדר-היום: שעת שאלות לשר התחבורה, ניסיון חדש.
תרשום את חברי הכנסת אושעיה, אלסאנע, פורז, צוקר, סעד, דהן, גפני, יהלום,
גוז'נסקי, פינס, אלון. בזאת הסתיימה הרשימה.

רבותי, כמה דברי הסבר. הנושאים הם: 1. התחרות בתחבורה הציבורית; 2. ביטול
מכסות המוניות; 3. פיתוח התעופה האזרחית; 4. הפרטת השירות המטאורולוגי; 5.
מצב הבטיחות בדרכים. כל חבר כנסת מתחיל בדקה שאלה, השר משיב בשתי דקות.
אפשר לבחור את כל חמשת הנושאים, אחרת לא נצא מזה.

מתחילים. חבר הכנסת אפי אושעיה, דקה. רבותי, להיות מוכנים.

אפי אושעיה (העבודה):

שאלה לשר התחבורה על התחרות בתחבורה הציבורית. שר התחבורה הוציא למכרז את
התחבורה הציבורית במודיעין, וממנה לתל-אביב ולירושלים. חרף בקשת המועצה
המקומית מודיעין, לא הורשו להשתתף במכרז הקואופרטיבים "אגד" ו"דן". במכרז
זכתה חברת "מרגלית הסעות". היא החלה את פעילותה לפני כשלושה חודשים. החברה
נתקלת בקשיים מרובים בקביעת תחנות מוסדרות בתל-אביב בשל התנגדות "אגד"
ו"דן". יוצא שתושבי מודיעין יוצאים נפסדים כתוצאה מהמדיניות של התחרות
בתחבורה הציבורית ואינם יכולים להגיע ליעדיהם בנוחות ובלוח זמנים סביר בשל
העדר תחנות להורדה ולהעלאה של נוסעים. כיצד מתכוון שר התחבורה לפתור בעיה
זו?

היו"ר ד' תיכון:

בבקשה, אדוני השר.

שר התחבורה י' לוי:

תודה רבה, אדוני היושב-ראש.

אם היינו משתפים את "אגד" ו"דן" במכרז הזה, ברור היה לנו ש"אגד" או "דן"
היו זוכים בו, ולא היינו יכולים להכניס מפעילים נוספים לתחבורה הציבורית.
הכוונה של משרד התחבורה מהשנה שעברה, גם השנה וגם בשנה הבאה, היא להכניס
מפעילים נוספים, ולכן הגבלנו את המכרז.

נכון שנתקלנו בבעיה של תחנות, אבל אנחנו פותרים אותה. אחד הפתרונות הוא
החלטת הממשלה, שבמידה מסוימת הממשלה לוקחת בעלות על תחנות שנבנו מכספה,
מכספי הסובסידיות של "אגד" ו"דן", והיום אנחנו מסדירים את הדברים האלה.

אני חושב, שאנשי מודיעין מאוד מרוצים, מכיוון שהם משלמים 3 שקלים פחות
מאנשי קריית-ספר שנמצאים על-ידם. מה שכרגע מגיע למשרד התחבורה הוא: מדוע
אנשי קריית-ספר אינם זוכים לאותם מחירים של תושבי מודיעין. התלונות ההפוכות
לא מגיעות אלינו.

היו"ר ד' תיכון:

חבר הכנסת טלב אלסאנע, בבקשה, דקה.

טלב אלסאנע (מד"ע-רע"ם):

כבוד היושב-ראש, חברי הכנסת, כבוד השר, שאלתי היא בקשר לפיתוח התעופה
האזרחית – בעניין הקמת שדה תעופה בין-לאומי בנגב; וכן לגבי קליטתם של
עובדים מהסקטור הערבי בין העובדים בשדה התעופה בן-גוריון; תקלות או קשיים
שבהם נתקלים רבים מהיוצאים או מהנכנסים בשדה התעופה בן-גוריון. הגיעו אלינו
תלונות של סטודנטים שזה קורה להם ברגע שהם חוזרים מחוץ-לארץ או בדרכם
לנסיעה לחוץ-לארץ, כשמדובר בבדיקות מכבידות מאוד.

שר התחבורה י' לוי:

שאלת ארבע שאלות ואענה על כל אחת מהן בחצי דקה, זה בסדר גמור.

לשאלה הראשונה, בנושא הנגב. מה שנמצא כרגע בתכנון, ובעזרת השם בביצוע
ב-1998, הוא שדה-תימן. אפשר לעשות שם מסלול, אפשר לעשות טרמינל. חברת "עיט"
זכתה במכרז, יכול להיות שגם "ארקיע" תזכה ויהיו טיסות סדירות. לגבי נבטים
עדיין אין החלטה.

בנושא שדה התעופה בן-גוריון. בעניין הסדרי הבדיקות לאנשים בבן-גוריון ולגבי
עובדים ערבים, אני רוצה להודיע לכנסת, שבכל נושא הביטחון אנחנו מוכתבים
על-ידי השב"כ, בדברים האלה למשרד התחבורה אין כמעט השפעה. אנחנו מקבלים
מירדן הרבה תלונות של נוסעים שמתעכבים הרבה זמן, מקבלים תלונות על אזרחים
ערבים מסוימים שלא מתקבלים לעבודה – וזה נכון – אבל אני אומר שוב, שכאן
למשרד התחבורה אין מה לומר, בנושאי ביטחון השב"כ הוא זה שקובע.

טלב אלסאנע (מד"ע-רע"ם):

למה נושא הביטחון הולך לפי הערבים?

היו"ר ד' תיכון:

לא, לא יותר, רבותי, חבר הכנסת טלב אלסאנע.

שר התחבורה י' לוי:

אני מציע, שכששר הביטחון יעמוד פה בשעת שאלות, תרשום לך את השאלה הזאת.

היו"ר ד' תיכון:

תודה. חבר הכנסת אברהם פורז, דקה.

אברהם פורז (מרצ):

אדוני השר, לפי בדיקות שעשתה בשעתה חברה אמריקנית, חברת "אל על" מפסידה 40
מיליון דולר בשנה על אי-קיום טיסות בשבת. שאלתי: מתי תתירו ל"אל על" לטוס
בשבת – –

נסים דהן (ש"ס):

– – –

היו"ר ד' תיכון:

חבר הכנסת דהן, תוכל אחר כך לשאול.

אברהם פורז (מרצ):

– – והאם אינכם חושבים שהעובדה שיש איסור על טיסות בשבת מונעת את הפרטתה של
חברת "אל על"?

היו"ר ד' תיכון:

בבקשה, אדוני השר.

שר התחבורה י' לוי:

התשובה היא: א. כל זמן שאני שר התחבורה לא יינתן ל"אל על" ההיתר הזה, ואני
מקווה שגם לא על-ידי שרי התחבורה אחרי.

דוד צוקר (מרצ):

כמה זמן תישאר שר התחבורה?

שר התחבורה י' לוי:

חבר הכנסת צוקר, אני מכיר את חריפות שאלותיך, על השאלה הזאת בדיוק אין לי
תשובה. התכוננתי לכל השאלות חוץ מאשר לשאלה הזאת.

אני, בכל אופן, ואני חושב שגם הממשלה הזאת, רואים בשבת ערך לאומי לא פחות
מאשר רווח של עוד כמה מיליוני דולרים או עשרות מיליוני דולרים לחברת "אל
על".

היו"ר ד' תיכון:

מי מכסה את ההפסד לחברת "אל על"?

שר התחבורה י' לוי:

תיכף אשיב, אדוני. היושב-ראש שואל בלי תור וצריך גם להשיב לו.

כמו שאנחנו שומרים על ביטחון, כמו שנשמור בעת ההפרטה על אפשרות להביא עולים
במבצע במניית זהב, ודברים כאלה יכולים להוריד את המחיר, כך אם נושא השבת
יוריד את המחיר, לדעתי עניין השבת גובר על זה. האמת היא, שזה לא חייב
להוריד את המחיר.

ראשית, בגלל אי-טיסה בשבת ובגלל הפעילות של חברת "אל על" היא מגדילה את
אחוז הנוסעים הדתיים והחרדים מניו-יורק בצורה מאוד משמעותית. רק לאחרונה
קיבלתי סקר ממנכ"ל "אל על", שהשיעור עלה מ-17% ל-30% מכלל הנוסעים החרדים
שבאים מניו-יורק.

שנית, אדוני היושב-ראש, בבעיות של כסף נתחשבן, אני בהחלט מוכן להתחשבן עם
"אל על".

נסים דהן (ש"ס):

לשלב את העלות של שבת – – –

שר התחבורה י' לוי:

אני מוכן להתחשבן עם "אל על". אני רק רוצה לומר לחברי הכנסת, ש-1997 היתה
השנה הראשונה ש"אל על" רשמה בה הפסד. 1998 תהיה השנה השנייה, אבל הרבה
פחות. כל השנים מאז החלטת הממשלה "אל על" לא טסה בשבת, והיא לא הפסידה.
כלומר, היו לה רווחים. היא היתה יכולה תמיד להרוויח יותר.

היו"ר ד' תיכון:

כשהממשלה קנתה את המטוסים.

שר התחבורה י' לוי:

תמיד אפשר להרוויח יותר, אבל היא לא הפסידה. ב-1997 היו הפסדים. ב-1998
ההפסדים יהיו הרבה יותר קטנים, ובעזרת השם ב-1999 נחזור להיות חברה רווחית.
אינני מתכונן לנגוע בנושא השבת ב"אל על".

היו"ר ד' תיכון:

תודה. חבר הכנסת דוד צוקר. אחריו – חבר הכנסת אחמד סעד.

ראובן ריבלין (הליכוד-גשר-צומת):

בכל הדורות קנתה הממשלה את המטוסים.

היו"ר ד' תיכון:

לא נכון. היא קנתה ב-1982.

שר התחבורה י' לוי:

היא קנתה פעם אחת שני מטוסים, ועכשיו, בקנייה הקרובה, היא לא עומדת לקנות –
"אל על" תקנה.

אברהם פורז (מרצ):

אדוני השר, הרוב הולך ל"טאואר".

שר התחבורה י' לוי:

נכון, אבל הרוב הולך וקטן, הולך ומצטמצם.

היו"ר ד' תיכון:

הייתי שואל אותך על "בואינג" ו"איירבוס" ומה יהיה.

דוד צוקר (מרצ):

אדוני השר, אני מבקש להתייחס לשאלת ביטול המכסות לרשיונות למוניות, ובזה
לעמוד בהתחייבות שלי לפחות לשלושה נהגי מוניות, שהשביעו אותי, שאם אני לא
שואל, עלול לקרות לי דבר מה רע.

אני מבקש לדעת, אם ביטול ההסדר והסדרת השוק הזה לא יגרמו להיצף שיפיל בעלי
רשיונות, בעלי ניסיון, תחנות קיימות, וייצור אשליה של רווח בלי שתהיה
אפשרות לרווח אם באמת מוסיפים 15,000 רשיונות, או שתעדכן אותנו במספר
הרשיונות שאתם מתכוונים להוסיף.

היו"ר ד' תיכון:

תודה רבה. אדוני השר, בבקשה.

שר התחבורה י' לוי:

ובכן, ענף המוניות הוא אחד הענפים היחידים בארץ שנשאר ענף סגור, ענף שכמעט
אי-אפשר לחדור אליו. מספר הרשיונות שניתנו היה קטן הרבה יותר מן הפרופורציה
הדרושה, מהצורך. אנחנו במשרד התחבורה מודדים את הצרכים לפי סטנדרדים
אירופיים ואמריקניים, לפי אחוזי המוניות מול אחוזי המכוניות, מול אחוזי
האזרחים וכן הלאה.

המציאות היא שקשה מאוד למצוא מונית. אני מכיר את טענת בעלי המוניות
שאומרים: קשה למצוא מונית רק בשעה שצריך מונית, אבל כשלא צריך קל למצוא. זה
נכון, אבל בסופו של דבר, ההערכה שלנו היא שהרבה מאוד אנשים ישאירו את
המכוניות בבית, כי יש הרבה מאוד בעיות חנייה, וייסעו במונית אם המונית תהיה
זמינה.

דבר ראשון, הממשלה לא רואה לנכון, גם משרד התחבורה, להשאיר ענף סגור. דבר
שני, השוק יעשה את שלו. יהיו מוניות, מי שיתפרנס – יתפרנס; ומי שלא יתפרנס
– לא יתפרנס. לא שמעתי הגבלות לא אצל עורכי-דין, לא אצל בעלי חנות מכולת,
לא בבתי-קפה, לא בבתי-קולנוע ולא בשום דבר אחר. שום ענף אנחנו לא מגבילים.
אני חושב שגם בענף המוניות לא צריך להגביל.

ההערכה שלנו היא שענף המוניות ייפתח, ההערכה שלנו היא שתהיה מונית לכל
דורש, וההערכה שלנו היא שבסופו של דבר יהיו הרבה יותר נוסעים במונית ובעלי
המוניות ירוויחו. אני מתאר לעצמי, שגם תיפתח תחרות מסוימת בין המוניות
בנושא המחירים, כך שיהיה הרגל הרבה יותר נפוץ של נסיעה במונית. אתה יכול
לראות מה קורה היום – – –

תמר גוז'נסקי (חד"ש-בל"ד):

יהיה פיקוח על המחירים?

שר התחבורה י' לוי:

יהיה פיקוח מקסימום כמו בדלק, כך אנחנו חושבים. הנקודה הזאת עוד לא סגורה
לגמרי, אני לא רוצה לומר אותה כמתחייב, אבל בהחלט יהיה מונה ויהיה פיקוח על
המחירים כמו בדלק, כאשר בעלי המוניות יוכלו להוריד ממנו.

היו"ר ד' תיכון:

בדלק זה לא מצליח. אני רוצה לבטל את זה עשר שנים ולא מצליח.

שר התחבורה י' לוי:

אנחנו נבדוק את זה במוניות. אנחנו נראה איך זה יעבוד.

היו"ר ד' תיכון:

תודה רבה. חבר הכנסת אחמד סעד. אחריו – חבר הכנסת בני אלון.

אחמד סעד (חד"ש-בל"ד):

אדוני היושב-ראש, חברי חברי הכנסת, כבוד השר, אני רוצה לשאול: האם ביטול
מכסות המוניות בזמן שהעליתם את מחיר הרשיון לא יביא לידי כך שרק העשירים
יוכלו לקנות את הרשיון? האם זה לא יפגע במתן השירות לאזרחים? תודה.

היו"ר ד' תיכון:

תודה. אדוני השר, בבקשה.

שר התחבורה י' לוי:

אני רוצה לציין, שקבענו שני מחירים, מחיר אחד זול ומחיר אחד יקר, וזאת כדי
להעדיף את הנהגים השכירים ולאפשר להם להשתלב בענף.

אליהו בן-מנחם (העבודה):

מחיר אחד יקר ואחד יותר יקר.

שר התחבורה י' לוי:

לא, לא. מחיר אחד זול. ההיפך – בעלי המוניות רוצים שנעלה את שניהם יותר.
קודם כול, מבחינת העניין יש לנו אינטרס שהנהגים השכירים, שעובדים שנים מספר
במקצוע, יהיה להם יותר קל ויתאפשר להם יותר לקנות רשיון למונית. המחיר הזול
הוא 135,000 שקל. המחיר היקר הוא 195,000 שקל. כלומר, מי שעסק בנהיגה
כשכיר, יוכל לקנות במחיר הזול יותר. מי שכרגע נכנס לענף, אנחנו מקשים עליו
וקובעים לו מחיר גבוה יותר. נכון, הכניסה לא תהיה כל כך קלה וזה קצת מצמצם
את החששות מהיצף. אבל מי שכבר נמצא במקצוע, הוא נהג שכיר ועבד שנים רבות,
אנחנו מאפשרים לו קצת יותר בקלות.

היו"ר ד' תיכון:

תודה רבה. חבר הכנסת בני אלון. אחריו – חברת הכנסת תמר גוז'נסקי.

בנימין אלון (מולדת):

אדוני השר, האם בעניין מכסות למוניות לא עברתם מקיצוניות לקיצוניות?

אני אשאל, קודם כול, למה לדחוף את זה לחוק המשונה הזה, חוק ההסדרים? למה
פחדתם להתמודד עם זה כחוק רגיל, בלי משמעת קואליציונית של חוק ההסדרים?

שאלה שנייה, אתם עוברים מזיכיונות לרשיונות ופותחים רשיונות מגיל 18? אפילו
בשכירת רכב, חברות הביטוח דורשות מסיבה בטיחותית שהגיל יהיה 21. כל אדם בן
18? לעודד דווקא את אלה שלא הולכים לצבא? מכל אלו שהיו נכי צה"ל, שזכו
לזיכיונות, וכל מיני אנשים שסבלו ממלחמות ישראל, אתם נותנים דווקא איזה מין
צ'ופר לאנשים מגיל 18, כשאין כלל התייחסות לעניין השירות הצבאי? אני לא
מבין את זה לא מבחינה בטיחותית ולא מבחינה לאומית.

היו"ר ד' תיכון:

תודה. אדוני השר, בבקשה.

שר התחבורה י' לוי:

לגבי הכללת החוק הזה בחוק ההסדרים – זה חלק מהשינויים המבניים שממשלת ישראל
מציגה בצמוד לתקציב. לכן זה נמצא בחוק ההסדרים. יש לזה השלכות תקציביות
כאלה או אחרות, אבל זה שינוי מבני, ואתה תראה כמה שינויים מבניים המוצגים
בחוק ההסדרים.

לא הבנתי את העניין של גיל 18. אדם בגיל 18 יכול לקנות גם חנות מכולת. אף
אחד לא אומר שהוא ינהג במונית. כלומר, יש להבדיל פה בין רכישה לבין נהיגה
במונית, כמו שיש להבדיל בכך שאדם יכול לרכוש בית-מרקחת, אבל הוא לא יכול
להפעיל אותו אלא רק רוקח מוסמך. לא כל בעל בית-מרקחת צריך להיות רוקח.

צריך לראות את הענף הזה כענף עסקי, מסחרי ופתוח. כל מי שיכול לקנות וכל מי
שיש לו כסף – שיקנה. השוק יעשה את שלו.

בנימין אלון (מולדת):

– – –

שר התחבורה י' לוי:

אתה יודע מה, זה רעיון. אני אשקול את זה.

היו"ר ד' תיכון:

תודה רבה. חברת הכנסת תמר גוז'נסקי. אחריה – חבר הכנסת שאול יהלום.

תמר גוז'נסקי (חד"ש-בל"ד):

אדוני השר, אני מבקשת לדעת, האם השר מוכן לבחון מחדש את כל הנושא של הרחבת
נמל התעופה, בעיקר מבחינת תושבי בת-ים וחולון?

כמי שגרה בבת-ים, אני שומעת כל ערב, כשאני בבית, את כל המטוסים שעוברים
ומרעישים. אני רוצה לומר לך, אדוני, זו בעיה של רעש, אבל גם בעיה של
בטיחות. כבר היו הרבה מאוד אסונות בעולם בהמראות מטוסים. המראות מטוסים מעל
יישובים צפופים עלולות לגרום דבר איום ונורא. רק עכשיו היה אסון נורא
ברוסיה, וראינו את התוצאות האיומות. עכשיו גם מרחיבים את הנמל וגם ממשיכים
לטוס מעל חולון ובת-ים.

היו"ר ד' תיכון:

תודה. אדוני השר, בבקשה.

שר התחבורה י' לוי:

לאחר בחינה נתתי הוראה, קודם כול להקפיא את שלב ב' של "נתב"ג 2000". כלומר,
"נתב"ג 2000" מורחב רק בשלב א' שלו. שלב ב' כרגע מוקפא. לדעתי, הוא צריך
להיות מוקפא לעולם. כלומר, לא צריך להגיע לשלב ב'.

הפתרון הוא מה שאמרה וועדת-סוארי, שצריך שדה תעופה משלים. אני מקווה ששדה
תעופה משלים לא יהיה ליד ערים עמוסות. אני מקווה, ששדה תעופה משלים יהיה,
בסופו של דבר, גם שדה התעופה הראשי, בין שנבנה אותו ברצועת החוף, בין שנבנה
אותו בנגב – – –

היו"ר ד' תיכון:

בתוך הים.

שר התחבורה י' לוי:

בתוך הים. כלומר, בעניין הזה נדונות כמה הצעות. בכלל, מיקומו של שדה התעופה
בן-גוריון הוא בעייתי.

אני רוצה להזכיר, שבנתב"ג יש עומס רב מאחר שאין לנו ברירה. אם אנחנו רוצים
להיות ערוכים בשנת 2000 לתיירות גדולה של נוצרים, או ב-1998, בעזרת השם,
לביקורים של יהודים רבים היובל, הרי שאין לנו ברירה אלא להרחיב חניות
ולעשות כל מיני דברים. אנחנו כבר מוציאים את המכרזים לשם כך.

הבעיות שהעלית הן בהחלט לפנינו. אני רוצה להבטיח לך שאנחנו עושים כל מה
שאפשר כדי שלא להרחיב מעבר למידה.

עוד מלה אחת. הדורות החדשים של המטוסים הרבה פחות רועשים. כלומר, הרעש בעצם
ילך ויפחת. אנחנו יודעים את זה מהיצרנים.

תמר גוז'נסקי (חד"ש-בל"ד):

בעיית הבטיחות נשארת.

שר התחבורה י' לוי:

בעיית הבטיחות נשארת, היא גם פוחתת, כיוון שבסך הכול המטוסים יותר בטוחים,
אבל אי-אפשר אף פעם להיות בטוחים במאה אחוז.

היו"ר ד' תיכון:

חבר הכנסת שאול יהלום, בבקשה. לא בת-ים, לא חולון.

שאול יהלום (מפד"ל):

אדוני השר, אני רוצה מאוד להוקיר ולהעריך את עמידתך כאן כשעה ואת תשובותיך
– כאילו היו השאלות ידועות לך מראש.

היו"ר ד' תיכון:

לכן בחרנו אותו ראשון.

שאול יהלום (מפד"ל):

כל הכבוד, באמת בקיאות כזאת, לא היינו משערים שקיימת.

אני רוצה לשאול על הנושא של תאונות דרכים ואכיפה ביהודה ושומרון. אנחנו
עדים לסקרים שלפיהם העבירות שנעשות על-ידי נהגים מקומיים בדרך כלל הן
עבירות בתדירות גבוהה פי כמה. מדובר לא רק בעבירות אלא גם בבטיחות כלי הרכב
הנבדקים באופן אקראי. הרכבים ישנים ואינם תקינים, ואף הם מהווים סכנה.
לפיכך, נסיעה בכבישי יהודה ושומרון היא ממש בבחינת סכנת נפשות, פי כמה מאשר
בכבישי "הקו הירוק". אני שואל, מה עושה אדוני השר ומה עושה משרד התחבורה
כדי להתמודד עם הנגע הזה?

היו"ר ד' תיכון:

בבקשה, אדוני השר.

שר התחבורה י' לוי:

אתה מדבר על נקודה מאוד כאובה ומאוד חלשה, שאין לי פתרון לה עד הסוף. אני
מנצל את ההזדמנות כדי לתת את נתוני שנת 1997 עד סוף נובמבר. אנחנו מודדים
את הארץ לפי מחוזות משטרה. בעוד שבכל המחוזות יש ירידה בין 2% ל-5% גם
במספרי התאונות, גם במספר ההרוגים וגם במספר הפצועים קשה, הרי באזור ש"י יש
עלייה, ועלייה קשה, נדמה לי של 15%, או אחוז קרוב לזה. כלומר, אתה צודק. כל
האמצעים שאנחנו מפעילים מצליחים להוריד מעט בשאר הארץ, ולהוריד מעט יחסית
זה הרבה, אבל לא משנה, נאמר שהורדנו מעט, אבל במחוז ש"י לא הצלחנו.

שני דברים ניתן לעשות: אחד, להקים יחידת מתנ"ע, כלומר משטרת תנועה בש"י,
ואנחנו עושים זאת. בשנה הבאה תהיה יחידה מיוחדת לש"י של משטרת התנועה,
ממומנת על-ידי הקרן. השני, תיאום עם הרשות הפלסטינית, שאיננו קיים. אני
מודה שאין תיאום, ואני הרי לא שש להיפגש עם הרשות הפלסטינית, מכל מיני
טעמים, אבל אני בהחלט מבקש להיפגש עם מי שאחראי לעניין הזה, ואני לא מצליח
להיפגש אתו כי עוד לא מצאתי את האיש שאחראי לעניינים האלה ברשות הפלסטינית.

שאול יהלום (מפד"ל):

מה המסקנה?

שר התחבורה י' לוי:

המסקנה היא, שאנחנו צריכים להעמיד יותר אנשי משטרה שלנו, אנחנו צריכים
להיות יותר זהירים, ואנחנו צריכים עדיין למצוא את הפתרון ברשות הפלסטינית.

היו"ר ד' תיכון:

תודה. חבר הכנסת נסים דהן, אחריו – חבר הכנסת אופיר פינס-פז. ואם הוא לא
יהיה – חבר הכנסת אליעזר זנדברג.

נסים דהן (ש"ס):

אדוני היושב-ראש, אדוני השר, תרשה לי לענות על שאלה שנשאלה כאן ונזרקה לחלל
האוויר: מי יממן את הגירעונות של "אל על"? מי שיממן את העלות של חוק השבות
משום שזו מדינה יהודית, מי שמממן את הוצאות הביטחון רק משום שזו מדינה
יהודית, יצטרך לממן את ההוצאות של שמירת שבת ב"אל על" משום שזו מדינה
יהודית.

היו"ר ד' תיכון:

לא זו היתה השאלה שלי. תרשה לי להעיר לך, ש"אל על" היא גוף עסקי. לממשלת
ישראל בהחלט יש הזכות לדרוש מ"אל על" כל מיני דרישות שהן לא מסחריות. לצורך
כך יש חוק החברות הממשלתיות, נדמה לי סעיף 2(א). היא צריכה לפנות לוועדת
הכספים ולבקש ממנה שתאפשר לחברת "אל על" אישור שלא להתנהל על-פי הכללים של
עסק מסחרי.

שר התחבורה י' לוי:

עשו את זה לפני כמה שנים.

היו"ר ד' תיכון:

נשאלת השאלה מי מפצה את חברת "אל על", לכן הממשלה פנתה בשעתה לוועדת
הכספים.

שר התחבורה י' לוי:

לא צריך לפנות כל שנה מחדש.

היו"ר ד' תיכון:

כן, אבל השאלה הזאת נשארה פתוחה מאז ועד היום. כש"אל על" הרוויחה, לא היתה
בעיה, וכש"אל על" מפסידה יש בעיה.

שר התחבורה י' לוי:

נכון. אני מודה בכך.

היו"ר ד' תיכון:

בבקשה.

נסים דהן (ש"ס):

תודה, אדוני היושב-ראש, על ההבהרה.

עכשיו לעצם השאלה שלי. אני שואל בנושא של בטיחות בדרכים. איפה עומד הגוף
שנקרא הרשות למלחמה בתאונות דרכים, למניעת תאונות דרכים, עם החוק החדש?
איפה זה עומד, מתי הוא יתחיל לפעול, והאם לא הגיע הזמן שאותו גוף, שכל כך
הרבה זמן מדברים עליו, יקרום עור וגידים ויתחיל כבר לתפקד?

שר התחבורה י' לוי:

הגוף מתפקד. באולם שאנחנו יושבים בו נמצא מנהל הרשות החדשה, מר שמואל
הרשקוביץ. כבר יש לנו צוות היגוי שמורכב מנציגי כל המשרדים על-פי החוק,
והגוף פועל. אני רק רוצה לומר לחבר הכנסת דהן, שלדעתי את הפירות של הגוף
הזה נראה בשנת התקציב 1999.

היו"ר ד' תיכון:

תודה. חבר הכנסת אופיר פינס-פז, ואחריו – חבר הכנסת אליעזר זנדברג. בבקשה.

אופיר פינס-פז (העבודה):

אדוני השר, רציתי לשאול אותך בנושא בטיחות בדרכים – לגבי הפרטת מבחני
הנהיגה. האם אתה חושב שהפרטת מבחני הנהיגה עלולה לפגוע ברמת המקצועיות
וכדומה סביב הנושא הזה? ואם יש לי עוד טיפה זמן, לגבי נושא המוניות, אני
רוצה לשאול אותך, האם אתה יכול להתחייב בפני הכנסת הזאת, שהפרטת תחום
המוניות תוריד את המחירים ולא תעלה את התעריפים?

שר התחבורה י' לוי:

לגבי הפרטת מבחני הנהיגה, אני חושב שהמבחנים ייעשו בצורה מקצועית יותר
ובפיקוח קפדני יותר. אני רוצה לומר מדוע. היום בוחני הנהיגה אינם עובדי
מדינה לכל דבר, אלא הם עובדים לפי חוזים. יש לנו כל הזמן ויכוח עם הנציבות
על תקפות החוזים, חמש שנים, שבע שנים. האנשים לא מרגישים בטוחים במקומם,
אינם משתכרים כראוי, לדעתי, ובגלל הסידור הזה, שהוא סידור לא נכון, אנחנו
גם חייבים לפעמים לוותר על שירותיהם של בוחנים מאוד מנוסים ומקצועיים ולקחת
חדשים וכן הלאה. המערכת היא מערכת קשה. ראינו מה קרה בצפון, אף שהמערכת היא
מערכת שלנו, ולדעתי זה נבע בעיקר מחוסר פיקוח שלנו.

אני רוצה לומר, שמשרד התחבורה אחראי להרבה מאוד תחומים גם בפיקוח, והוא
כמעט שלא מפקח, כי אין לנו כוח אדם. אין לנו אנשים לפיקוח. הפרטת מבחני
הנהיגה תיתן שני דברים. לדעתי, היא תוסיף מקצועיות, מכיוון שאז אנחנו נוכל
לפקח, וקיבלנו מכסה די מכובדת של כוח אדם לצורך פיקוח.

דבר שני, אותו מכון ידע, שאם הוא לא עומד בקריטריונים שאנחנו קובעים, ואם
הוא נתפס בדברים שהוא לא צריך להיתפס בהם, הרי הוא נסגר. זה מכון שלם,
אנשים שמשקיעים במשרדים, בחוזים, בתקורה ובכל מיני דברים אחרים. אנחנו נעשה
את זה כמו שאנחנו עושים מכוני רישוי. אנחנו מקבלים תלונות על מכוני רישוי
לרכב, שגם הם מופרטים. יש מכונים שמתחכמים, יש מכונים שלא עושים את עבודתם
נכונה. מוגשות תלונות, מכונים נסגרים ונפתחים אחרים. אני חושב שזה, בסופו
של דבר, יוסיף למקצועיות ויוסיף בעיקר לשירות לציבור, כלומר הציבור לא
יצטרך להמתין היום כמו שממתינים באזור זה חודש ובאזור אחר ארבעה חודשים. זה
סבל גדול לציבור.

בנושא המוניות, אני לא יכול להתחייב. אני יכול להתחייב על דבר אחד, שאנחנו
נעשה הכול שכך יהיה. כלומר, שהמחיר יהיה מחיר מקסימום, כדי שתהיה תחרות.
אני לא שליט על התחרות, אני רק יכול לומר, שהמחירים שאנחנו נקבע יהיו מחירי
מקסימום, ושבעלי המוניות ותחנות המוניות יוכלו להתחרות על המחירים.

היו"ר ד' תיכון:

תודה. חבר הכנסת אליעזר זנדברג, בבקשה. אחריו – חבר הכנסת ראובן ריבלין.

אליעזר זנדברג (הליכוד-גשר-צומת):

אדוני היושב-ראש, אדוני השר, ראשית ברכה לשר שעומד כאן בפעם הראשונה בניסוי
הזה, אני חושב שבהצלחה רבה, וברכות ליושב-ראש שהנהיג זאת. אני חושב שמדובר
בעניין מעניין, חשוב ומועיל.

השאלה שלי נוגעת לענייני תאונות הדרכים והמלחמה בהן. לאחרונה הוחלט
בארצות-הברית, כי ניתן יהיה לנתק את כריות האוויר שברכב בנסיבות מסוימות.
שאלתי לשר היא, מהי עמדת המשרד וכיצד עומד המשרד להתמודד עם הפרסומים בדבר
הסכנה למשתמשים בכלי רכב בסיטואציות מסוימות, כאשר כרית האוויר נפתחת.

היו"ר ד' תיכון:

תודה. בבקשה.

שר התחבורה י' לוי:

זו השאלה הראשונה היום בנושא שאני חייב לבדוק אותו. אין לי תשובה על התגובה
של אגף הרכב שלנו, שאחראי לתקינה. לגבי השאלה שלך, אני רק יודע שהיום כל
רכב שמותקנות בו כריות אוויר הוא רכב תקין בישראל. אני ארשום לי את השאלה,
ואשיב לך עליה בהזדמנות אחרת.

היו"ר ד' תיכון:

תודה. חבר הכנסת ראובן ריבלין, בבקשה.

ראובן ריבלין (הליכוד-גשר-צומת):

אדוני היושב-ראש, לפני שאפנה לכבוד השר, הייתי מבקש לברך דווקא אותך על כך
שהנהגת בכנסת ישראל לראשונה שעת שאלות לשר. הדבר גם ילמד את השרים את הצורך
להיות מיומנים ובקיאים בכל הליכי משרדם, והדבר יהיה לתועלת המינהל בישראל
ולתועלת כל אזרחי ישראל.

ברשות היושב-ראש, אדוני שר התחבורה, לאחר ארבע שאלות שבהן לא שאלו אותך על
המוניות, אני אחזור לעניין זה פעם נוספת. היום מחזיקות אלמנות רבות
ברשיונות למונית, שבעליהן הותירו להן כירושה, ועל כך מטה לחמן. הפריצה,
הפתיחה והפתיחות לשוק, שהיא חיובית כלשעצמה, מביאה למצב חדש, שבו יכול
להיות שאותה פנסיה שהותירו בעלים לנשותיהם האלמנות, או לאותם יתומים
שמתפרנסים מכך, יכולה להישבר בצורה מיידית ופתאומית.

האם מהלך כזה, שבו למעשה כלל רשיונות המוניות יהיו בשוק חופשי, לא היה ראוי
שייעשה באמת בשלבים? לדוגמה, בשלב ראשון, בשנתיים הראשונות יוכלו כל הנהגים
השכירים – –

היו"ר ד' תיכון:

תסיים.

ראובן ריבלין (הליכוד-גשר-צומת):

– – לרכוש את ההיתרים להחזקת מוניות, ולאחר מכן פתיחה עוד ל-1,000 בשנה, על
מנת להביא לידי מצב שבו גם נוכל לראות ולבחון, האם באמת הדבר קורה כפי
שהממשלה חושבת, מתכננת ורואה. תודה.

היו"ר ד' תיכון:

תודה. בבקשה.

ראובן ריבלין (הליכוד-גשר-צומת):

גם על חוק כנוביץ' אני אשאל אותך בפעם הבאה.

שר התחבורה י' לוי:

בינתיים יש לי תשובה לחבר הכנסת זנדברג, אבל הוא יצא. אני לא יודע אם למסור
אותה לפרוטוקול, או שאמסור לו אותה בעצמי.

שאול יהלום (מפד"ל):

זה מעניין מאוד.

היו"ר ד' תיכון:

תקרא את התשובה.

שר התחבורה י' לוי:

מוסרים לי אנשי המשרד היושבים כאן – ואני מודה להם על התשובה – שהתקינה
בארץ צמודה לתקינה האירופית. הניסיון האמריקני עדיין לא התקבל באירופה,
ולכן עדיין לא אימצנו את המסקנות האמריקניות.

לגבי שאלתך, חבר הכנסת ריבלין, תמיד יש אינטרס של הציבור מול אינטרס של חלק
מהציבור. נכון שאותן אלמנות כנראה מתפרנסות מהשכרת המונית, ונכון שיכול
להיות שחלקן יכולות להיפגע – אני חושב שמדובר בציבור קטן בסך הכול – אבל
האינטרס של הציבור הוא, שתהיינה מוניות, שיוכלו לנסוע במונית ולהשאיר את
הרכב בבית, שלא להעמיס על מקומות החנייה ושהענף ייפתח, ולדעתי הוא גדול
יותר.

לשם כך העלינו גם את רף המחירים, את מחיר המוניות, כדי שבכל אופן גם אותה
אלמנה תוכל "לסחור" במספר שיש לה. כלומר, לא באנו ואמרנו שהעניין פתוח וכל
אחד יכול לקנות ללא עלות, אלא הקצבנו בהחלט מחירים גבוהים.

ראובן ריבלין (הליכוד-גשר-צומת):

– – –

שר התחבורה י' לוי:

אני רוצה לומר לך דבר מעניין – איגוד בעלי המוניות לא מתנגד לכך שפתחנו את
המספרים, או את הרשיונות לציבור הרחב. הבעיה שלהם היא בעיקר עם הנהגים
השכירים, וזו בעיה. לכן, אנחנו הצענו שניתן רשיונות קבוע במחיר הנמוך רק
למי שהיה נהג שכיר במשך ארבע שנים. אתה בא ואומר: בואו תעלו קצת את הרף.
אני מחכה לבעלי המוניות בעוד שלושה ימים, הם צריכים לבוא אלי עם הצעה. אני
רוצה לומר רק דבר אחד – לא נחזור למכסות. זהו דבר בלתי אפשרי.

ראובן ריבלין (הליכוד-גשר-צומת):

חס וחלילה.

שר התחבורה י' לוי:

גם אם היום נבוא ונקבע שהמכסה תהיה 1,000 מינימום, כאשר נבוא בשנה הבאה, הם
יתווכחו אתנו על ה-1,000. גם את זה הם לא ירצו.

ראובן ריבלין (הליכוד-גשר-צומת):

– – –

שר התחבורה י' לוי:

אני אומר דבר אחד – גמרנו עם המכסות. אם בעלי המוניות יבואו עם הצעות
שייראו לנו, שאפשר על-ידי כך או אחרת להבטיח קצת יותר את ביטחונם שהם לא
הולכים לאיבוד לגמרי, אמרתי – אני מוכן לבחון אותן. קבעתי אתם פגישה, והם
צריכים להכין לי מסמך. אני רק אומר כאן, שזה לא יהיה בכיוון של מכסות,
מכיוון שאנחנו צריכים לגמור את עניין המכסות אחת ולתמיד.

ראובן ריבלין (הליכוד-גשר-צומת):

מאה אחוז.

היו"ר ד' תיכון:

תודה. חבר הכנסת משה גפני, בבקשה. אחריו – חבר הכנסת עבד-אלמאלכ דהאמשה.

משה גפני (יהדות התורה):

אדוני השר, 1. האם תאפשר לקואופרטיבים לתחבורה להשתתף במכרזים, ובתנאי
שבמקום שבו הם יזכו במכרז הם לא יסובסדו על הקו הזה? 2. האם משרדך שוקל
להפריט את קו 400? 3. מה היה מצבה של חברת "אל על" כאשר היא טסה בשבת,
מבחינת הגירעון הכלכלי והמצב התפעולי, ומה מצבה משהפסיקה לטוס בשבת?

שר התחבורה י' לוי:

לגבי השאלה האחרונה, אינני מסוגל להשיב לך, כלומר אין לי נתונים, ואתה מבקש
מספרים – מיליוני שקלים או מיליוני דולרים לגבי שבת.

משה גפני (יהדות התורה):

האם המצב הכלכלי היה טוב יותר או רע יותר?

שר התחבורה י' לוי:

אם טוב יותר או רע יותר, זה אני יכול לומר רק באופן כללי. אינני יכול לומר
בצורה מפורטת.

אמרתי קודם, שחברת "אל על", מאז הפסיקה לטוס בשבת, היתה חברה שהציגה
רווחים. בשנת 1997 היא הציגה הפסדים, הפסד גדול. לדעתי, הוא לא נגרם בגלל
השבת. אני רוצה להיות חצי כופר – הוא לא נגרם רק בגלל השבת, אבל זה לא משנה
לי, כי אמרתי קודם, שגם אם יש הפסדים בגלל השבת, לדעתי ערך השבת הוא מעל
לכסף. בשנת 1998 היא תסיים בהפסד הרבה יותר קטן מאשר ב-1997.

משה גפני (יהדות התורה):

מה היה מצבה ב-1980, ב-1981?

שר התחבורה י' לוי:

אני לא יכול לומר לך. אין לי כאן נתונים על שנת 1980, 1981. כללית, אנחנו
יודעים מה שהיה ב"אל על". אני לא יכול לומר לך שנה שנה.

היו"ר ד' תיכון:

תרשה לי לענות כמי שהיה אז פעיל מאוד. אתה צריך להבין, שב-1980, 1981, 1982
– חבר הכנסת ריבלין זוכר – החברה כמעט התמוטטה בגלל סכסוכי עבודה. אבל
כעיקרון אתה צריך לדעת – אין חברת תעופה בעולם שיכולה לטוס חמישה ימים וחצי
ולא שבעה ימים. זה פשוט בלתי אפשרי. זה אפשרי בתנאי שהממשלה תכסה את ההפסד
שמקורו ביום וחצי שהיא לא טסה.

שר התחבורה י' לוי:

אני מבקש סליחה, אני לא מקבל את הקביעה של היושב-ראש. יש חברות שלא טסות
שעות רבות בלילה, כי השדה סגור בגלל בעיות של רעש או בגלל בעיות אחרות.

היו"ר ד' תיכון:

זה סיפור אחר.

שר התחבורה י' לוי:

זה סיפור אחר וזה סיפור אחר, אבל לא כל חברה טסה כל שעה. אבל לא אתעכב
בעניין הזה.

מכיוון ששאלת על "דן" ו"אגד" – – –

משה גפני (יהדות התורה):

לפני שהיא טסה – המצב היה על סף פשיטת רגל. חשבונות, הקדוש-ברוך-הוא עושה
חשבונות.

שר התחבורה י' לוי:

זה נכון. הוא יעשה חשבונות יותר טוב מאתנו.

לגבי הסבסוד, אני רוצה להסביר לך, חבר הכנסת גפני, שיש לנו כאן בעיה גדולה
לבוא ולהפריט קווים בודדים ולהתחשבן עם "אגד", כיוון שהחוזה שיש לנו עם
"אגד" הוא סבסוד כללי, הוא סבסוד צולב. אין לנו חשבון על כל קו וקו בנפרד.
לו בא "אגד" היום ואמר: בואו נעשה כרגע התחשבנות על כל קו וקו בנפרד ונסבסד
כל קו וקו בנפרד, הייתי יכול לבוא ולהגיד – נניח שיש קו בקריית-ספר ובא
"אגד" ואומר: בבקשה, אנחנו מוכנים להוריד את המחיר בלי סבסוד, הייתי מסכים.
אבל מה ש"אגד" יפסיד בקריית-ספר, הוא יגלגל אחר כך בהפסד הכללי שלו –
בתקורה, בקניות, בכל הדברים האחרים.

לכן, החשבון הזה הוא חשבון לא נכון, אינני יכול להפריט. "דן" ו"אגד", לפי
תפיסתנו, לא צריכים להתמודד, לפחות לא במכרזים הראשונים הבאים, כדי להכניס
מפעילים נוספים. אם לא נעשה את זה, לא ייכנסו מפעילים נוספים. כך היה
במודיעין, וכך יהיה, אני מקווה, במכרזים הבאים.

לגבי קו 400, לא אשיב עכשיו. כאשר יצאו המכרזים, הציבור ידע באילו קווים
מדובר.

היו"ר ד' תיכון:

תודה. חבר הכנסת מאיר שטרית, ואחריו – חבר הכנסת עבד-אלמאלכ דהאמשה; הוא
צריך להחליף אותי.

מאיר שטרית (הליכוד-גשר-צומת):

אדוני שר התחבורה, שאלתי נוגעת לעניין של בטיחות בדרכים. כידוע, אחוז
המשאיות, בעיקר הטריילרים הכפולים, המעורבות בתאונות, גבוה מאוד, ובעיקר
בתאונות קטלניות. במדינות אחדות בעולם, אדוני השר, נהוג שיש חוק או תקנה
שאוסרים על משאיות כבדות, השוקלות יותר מ-4 טונות, לנסוע בצד שמאל של
הכביש, בכבישים מרובי נתיבים. אדוני השר, אני רוצה לדעת אם אתה מוכן לקבוע
תקנה כזו או לתמוך בחוק כזה, שיאסור על משאיות וכלי רכב מעל 4 טונות לנסוע
בנתיבים שמאליים של הכביש – –

היו"ר ד' תיכון:

תסיים.

מאיר שטרית (הליכוד-גשר-צומת):

– – דבר שגורם לחסימת התנועה, לעקיפה מסוכנת של כלי רכב אחרים. יהיה מותר
למשאיות כאלה, להערכתי, לנסוע רק לזמן קצר מאוד לעקיפה של רכב אטי, שנוסע
במהירות של פחות מ-50 קילומטר בשעה, ובתנאי שהן נמצאות בצד שמאל של הכביש
לא יותר מדקה. כך אתה גם פותח את צירי התנועה וגורם לזרימה קלה הרבה יותר
של התנועה.

שר התחבורה י' לוי:

חבר הכנסת שטרית, אתה בעצם מבקש חוק שכבר קיים. שום רכב בארץ איננו יכול
לנסוע בצד שמאל אם צד ימין פנוי, וגם כאשר הוא עוקף – הוא צריך לחזור לצד
ימין. כלומר, אין לנו בעיה. השאלה היא אם אנחנו אוסרים לעקוף – – –

היו"ר מ' שטרית:

הנקודה היא לאסור בכלל.

שר התחבורה י' לוי:

לא, זה לא מה שאמרת בשאלה. אתה בא ואומר: בוא נאסור עקיפה בכלל. אנחנו
חושבים, שאיסור עקיפה בכלל הוא גזירה שהציבור לא יכול לעמוד בה. אנחנו
חושבים, שהדברים האלה קיימים במקומות שבהם יש באותו צד ארבעה-חמישה
מסלולים, ואז אפשר לבוא ולהגיד: מסלול אחד למשאיות. מה שעשינו כדי לגרום
לכך זאת הורדת המהירות. התקנתי תקנה, שמשאית לא יכולה לעבור את מהירות 80
הקילומטר בשעה גם בכבישים מהירים. הכוונה שלי היתה, שאם נהגי המשאיות יכבדו
את החוק, מה שלא תמיד הם עושים, אבל אם נהגי המשאיות יכבדו את החוק – הם
ייסעו במהירות לא גדולה מ-80 קילומטר בשעה, והאחרים, שמותר להם לנסוע באותו
כביש במהירות של 90 קמ"ש או 100 קמ"ש, יעקפו אותם.

היו"ר מ' שטרית:

הבעיה היא, שהם נוסעים 80 קמ"ש בצד שמאל; זאת הבעיה.

שר התחבורה י' לוי:

זה נגד החוק גם כיום.

היו"ר מ' שטרית:

אמרו לי, שיש מדינות בעולם, כמה וכמה מדינות אירופיות דווקא, שאוסרות על
משאיות לנסוע בצד שמאל, לחלוטין.

שר התחבורה י' לוי:

אדוני היושב-ראש, אני מוכן לבקש מיושב-ראש הרשות שנמצא כאן שיבדוק את הנושא
וייתן חוות דעת.

היו"ר מ' שטרית:

תודה, אדוני. חבר הכנסת עבד-אלמאלכ דהאמשה, ואחריו – חברת הכנסת ענת מאור.

עבד-אלמאלכ דהאמשה (מד"ע-רע"ם):

כבוד היושב-ראש, כבוד השר, חברי הכנסת, אני רוצה לברך על הנוהג החדש הזה.
אני חושב שהוא מפצה אותנו בצורה כלשהי על זה שלכנסת, בקדנציה הזאת, לא היה
הרבה מה לעשות, במיוחד כשראש הממשלה והממשלה אינם אוהבים ואינם רגילים
להתייצב בה.

אני רוצה לשאול לגבי הבטיחות בכניסות לכפרים ערביים. בצומת הכניסה לכפר
ביר-אל-מכסור כבר היו כמה תאונות, בין היתר קטלניות, לצערי. כמעט לא חולף
שבוע שלא קורית שם תאונה, בכניסה לביר-אל-מכסור.

בכניסה לכפר-כנא יש, עדיין, כביש ישן ומיושן, שהתחילו לתקן ולהתאים אותו
לרמת הדרכים בשנים האחרונות. העניין תוקן בכניסה הצפונית של הכפר לכיוון
טבריה, הפרויקט לא נמשך, וזה חודשים טובים הכניסה של הכפר נמצאת מהצד האחר
של הכפר, מכיוון נצרת.

לכפר עין-מאהל, ומי שלא יודע, כפר עין-מאהל הוא הכפר שנמצא מזרחית
לנצרת-עילית והגישה אליו היא דרך נצרת-עילית. היה לי הכבוד לגשת אל הכפר
הזה במוצאי השבת האחרונה, שלשום, אני עברתי דרך נצרת-עילית, דרך כבישים
טובים, מסומנים, הכול טוב ויפה, ועיני אינה צרה בהם. כך צריך להיות. אבל
מייד כאשר פרשנו לכיוון עין-מאהל, מרחק של קילומטר אחד או שניים, לא יותר,
ממש כביש ישן, צר, איננו מסומן, לא ראוי ומסוכן ביותר.

איך אפשר שבכניסות שציינתי, לכפרים ערביים, המצב עדיין כזה, במיוחד
בביר-אל-מכסור ששם ממש קיימת סכנת נפשות ויש תאונות קטלניות, במיוחד בשנה
האחרונה. תודה רבה.

היו"ר מ' שטרית:

תודה, אדוני. אדוני השר.

שר התחבורה י' לוי:

לפני שאני אשיב לך אני אספר לך, שבשבוע שעבר הייתי בסיור בגליל, נפגשתי עם
ראשי המועצות של יישובי קו העימות, ובשיחה התלוננו הרבה מראשי המועצות
היהודים, מדוע לא מגיע להם חלק מהכסף של "נתיבי הגליל", שהולך רק לכפרי
המיעוטים – – –

עבד-אלמאלכ דהאמשה (מד"ע-רע"ם):

אולי מגיע להם – – –

שר התחבורה י' לוי:

לא. אמרתי להם שלא, אמרתי להם שהממשלה הקציבה 40 מיליון שקלים רק לפיתוח
הכבישים, גם כבישי הגישה וגם כבישי הכניסה לכפרי המיעוטים, ולכן הכסף הזה
יהיה עבורם. הקדמתי את זה בשביל להגיד – תיכף אני אתן לך תשובות יותר
מפורטות על מה ששאלת – – –

עבד-אלמאלכ דהאמשה (מד"ע-רע"ם):

האם הכסף שהיה מתוקצב לכפרים האלה יישאר גם לשנה הבאה?

שר התחבורה י' לוי:

כן, ודאי. לא רק שהתקציב לא פחת – – –

עבד-אלמאלכ דהאמשה (מד"ע-רע"ם):

מה שלא נוצל – – –

שר התחבורה י' לוי:

מה שלא נוצל, אני מקווה שיתחיל להיות מנוצל. אני מקווה שלפחות התחילו
בהליכים של ניצול. אם לא נוצל בכלל, תהיה לנו בעיה להעביר; אבל אם התחילו,
עשו חוזה, התחילו בעבודה וכן הלאה, הכסף בוודאי יישאר.

אני רוצה לומר, שהעמדה של משרד התחבורה היא, שאנחנו מכירים במצוקה הגדולה
בתחום תשתית הכבישים בכפרי המיעוטים. אנחנו גם יודעים שיכול להיות שיש לזה
חלק גם בתאונות הדרכים הרבות שיש שם – לא בטוח, יכול להיות, כי יש שם גם
תאונות דרכים שנגרמות מסיבות אחרות.

אני רוצה לומר לך בסוגריים, אדוני היושב-ראש, שיש סוג תאונות שהוא, בעיני,
אחד הסוגים הנוראים ביותר של תאונות הדרכים, ואלה ילדים שנדרסים על-ידי
קרוב משפחתם כ-100 מטר מהבית. יש לנו כמה תאונות כאלה, ו-90% מהן במגזר
הערבי.

אני פונה אליך ופונה אל האנשים: שימו לב. אנחנו מאבדים 30-20 ילדים בשנה
מדברים נוראים, ואחר כך אני לא יכול לתאר לעצמי איך משפחה כזאת יכולה
לחיות. זה אסון נוראי. לא מזמן, בשבוע שעבר, קרה מקרה כזה באחד הכפרים
הערביים. האבא נסע רוורס, הוא לא ראה, הילד נדרס ומת.

אני פונה אל נציגי הציבור הערבים לעשות איזו פעולה. אנחנו במשרד מוכנים
לעזור לפעולה כזאת, להזהיר את האנשים לנקוט צעדי בטיחות מינימליים. אדם שיש
לו ילד קטן, כשהוא יוצא מהחנייה, קודם כול יעשה סיבוב כדי לראות אם אין ילד
קטן שיושב שם, כדי למנוע אסון, כדי למנוע כאבים כל כך גדולים במשפחות.

עכשיו אני אשיב לך על השאלות ששאלת. לגבי ביר-אל-מכסור, אנחנו מתכננים את
הצומת מחדש. זה, בעצם, צומת של מע"צ, לא הייתי צריך להשיב, אבל אני יודע
שברשימת הפרויקטים לשנה הבאה נמצא גם תכנון וגם ביצוע צומת ביר-אל-מכסור.
מצב הצומת גרוע מאוד, וצריך לתכנן את כולו מחדש.

בנצרת מושקעים 10 מיליוני ש"ח כל שנה במסגרת תוכנית "נצרת 2000". יש שם
השקעות נוספות של מע"צ בכבישים הבין-עירוניים מסביב. תודה.

היו"ר מ' שטרית:

תודה, אדוני השר. חברת הכנסת ענת מאור, ואחריה – חבר הכנסת וליד צאדק
חאג'-יחיא.

ענת מאור (מרצ):

אדוני היושב-ראש – – –

עבד-אלמאלכ דהאמשה (מד"ע-רע"ם):

בעניין הילדים, אנחנו באמת מסכימים – – –

שר התחבורה י' לוי:

תעשו משהו.

עבד-אלמאלכ דהאמשה (מד"ע-רע"ם):

– – –

שר התחבורה י' לוי:

תודה רבה.

היו"ר מ' שטרית:

בבקשה, חברת הכנסת מאור.

ענת מאור (מרצ):

אדוני היושב-ראש, אדוני השר, בנושא תאונות הדרכים, אני רוצה לשאול שאלה
שהיא בין אחריות משרדך לבין אחריות משרד התשתיות הלאומיות. מדובר בשילוט
מתאים בכל הארץ כולה, אבל במיוחד באוטוסטרדות ובמיוחד שלטים המתריעים מראש
על צומת עתידי ועל היציאה אליו.

בכל סטנדרד, כשאני משווה את השילוט בארץ לזה של אירופה או לזה של
ארצות-הברית, אין פה התרעה מראש, לכן נהגים רבים נאלצים לעבור מסלולים, דבר
שגורם לסיכונים גדולים מאוד.

מה בדעת משרדך לעשות בנדון, או לחלופין להאיץ את העניין במשרד התשתיות
הלאומיות? תודה.

שר התחבורה י' לוי:

אני מודה לך על השאלה. אני אבדוק את העניין. לדעתי, יש שילוט שמתריע על
צומת, אולי הוא לא מספיק בולט, אולי הוא לא מספיק מתריע, ואני בהחלט אבקש
ממנהל הרשות שנמצא כאן לבדוק את העניין, יחד עם מע"צ.

היו"ר מ' שטרית:

תודה, אדוני השר. חבר הכנסת וליד חאג'-יחיא. אחרון השואלים – חבר הכנסת שבח
וייס.

וליד צאדק חאג'-יחיא (מרצ):

אדוני היושב-ראש, אדוני השר, תודה רבה שאתה רוצה לענות לנו. אני חושב שזה
מנהג מבורך מאוד.

בכפרים ערביים רבים – אני רוצה לייחד את הדיבור לכביש 444, שיש ממנו הרבה
מאוד יציאות לכפרים הערביים, אם לקלנסואה, אם לטייבה, אם לג'לג'וליה, עד
שאנחנו מגיעים לכפר-קאסם וגם לכוכב-יאיר, שאני רוצה לכלול אותו – הצמתים,
היציאות אינן מרומזרות ונוצרים שם פקקים עצומים, במיוחד בבוקר, בשעה
שיוצאים לעבודה עשרות אלפי נהגים, והם נאלצים לחכות עד שהכביש מתפנה
מהיציאות. הבוקר בשעה 07:30, כאשר יצאתי מהבית, חיכיתי לפחות 20 דקות עד
שיצאתי, ויצאתי בסיכון רב.

היו"ר מ' שטרית:

תודה רבה.

וליד צאדק חאג'-יחיא (מרצ):

יש הרבה מאוד תאונות כתוצאה מכך, מה עוד שהכביש הזה, 444, מנקז תחבורה
מנצרת, מהגליל, מהמשולש וכן הלאה.

היו"ר מ' שטרית:

תודה, אדוני.

וליד צאדק חאג'-יחיא (מרצ):

לכן אני מבקש מאוד, או להציב שוטר שיווסת את התנועה ויפקח עליה, או להמחיש
ולהאיץ את רימזור הצמתים האלה. תודה רבה.

היו"ר מ' שטרית:

אני חושב שהשר הבין את העניין. אדוני השר, בבקשה.

שר התחבורה י' לוי:

אני מאוד מודה לך על השאלה.

קריאה:

– – –

יצחק כהן (ש"ס):

ידעתי שזאת תהיה התשובה.

וליד צאדק חאג'-יחיא (מרצ):

יש עשרה עוזרים כנגדך.

שר התחבורה י' לוי:

אני אתן לך שתי תשובות בעניין, והתשובה השלישית היא שאנחנו נבדוק. רימזור
של צומת נעשה לפי נפח תנועה. יש תקינה בעניין הזה. אם יש צומת שעוברת בו
כמות מסוימת של רכבים, אנו שמים בו רמזור, ואם לא – לא. צריך לבדוק את
העניין לפי הקריטריון הזה. כיוון שמדובר פה בעיקר בבעיה של מע"צ, לא עלינו
לבדוק זאת. אבל אני שומר את השאלה; אנו נבדוק כל אחת מהיציאות האלה, ואם יש
נפח תנועה שמצדיק רמזור, אנו נביא לידי כך שיושם שם רמזור.

וליד צאדק חאג'-יחיא (מרצ):

אני מזמין אותך אלי בבוקר, נשתה כוס קפה ונצא לדרך, ותראה כמה מסוכן לחצות
שם.

שר התחבורה י' לוי:

כיוון שזו שעה מוקדמת, כדאי שתזמין אותי לילה קודם, כדי שאישן אצלך.

וליד צאדק חאג'-יחיא (מרצ):

ודאי. ואפילו אגיש לך אוכל כשר.

שר התחבורה י' לוי:

תודה רבה.

היו"ר מ' שטרית:

תודה רבה. חבר הכנסת שבח וייס, אחרון השואלים.

שבח וייס (העבודה):

תודה רבה לך, אדוני היושב-ראש. הערה על השיטה ואחר כך שאלה קצרה. עד לפני
שלוש שנים הנהגנו, גם אצל קודמי דב שילנסקי ובתקופתי, מין שעת שאילתא, אך
היא נכשלה, כי תמיד קדמו לזה נאומים ארוכים של שרים, ורק אחר כך הם השיבו.
זה הרג את המוסד הזה. אני חושב שהחידוש שיושב-ראש הכנסת הכניס כאן – שעה
בטמפו – הוא יופי של חידוש, ונשמור עליו. נדמה לי שצפויה לנו התרעננות
פרלמנטרית מאוד מעניינת.

שאלתי, אדוני השר, בשאלת הוויכוח על השירות המטאורולוגי; השאלה התעוררה גם
קודם לגבי "אל על". מה היא גישתך העקרונית בשאלות של הפרטה בשירותים
ציבוריים, לאומיים, ממלכתיים חיוניים, כמו השירות המטאורולוגי או רכבת
ישראל, "אל על" וכיוצא בזה. אני אומר מראש שאני כמעט באופן אובססיבי נגד
הפרטות. עמדתך האידיאולוגית מאוד חשובה לי בעניין.

היו"ר מ' שטרית:

תודה, אדוני.

שר התחבורה י' לוי:

כל שירות חיוני צריך להיות בידי המדינה. כל שירות שהוא לא חיוני למדינה,
צריך להיות מופרט. לכן, בנושא המטאורולוגי יש לחלק בין כמה שירותים,
ושירותים חיוניים לא יופרטו. כאשר מדברים על הפרטת השירות המטאורולוגי,
אנחנו לא מדברים על הפרטת כל השירות המטאורולוגי. יש שירותים שנוגעים
לביטחון, שנוגעים לנושאי תעופה ולנושאים אחרים, שצריכים להישאר בידי
המדינה. יש שירותים אחרים שאפשר להפריט אותם. אם חתן וכלה רוצים לדעת מה
יהיה מזג האוויר בערב, כדי להגיד לאורחים אם הם צריכים להביא סוודר או לא,
אני לא חושב שמדינת ישראל צריכה לשלם לפקידים בשביל מתן האינפורמציה הזאת.
היום אנשים רבים משתמשים באינפורמציה בנושאי מטאורולוגיה; המודעות גדלה
מאוד, לא כפי שהיה פעם, שהסתפקו במה שנאמר ברדיו. היום אנשים מתקשרים
ושואלים לגבי כל מיני צרכים. אנשים מבקשים מידע מסוגים שונים, ואני חושב
שהמידע הזה לא צריך להינתן על-ידי פקידי ממשלה. יש סוכנויות מטאורולוגיות
שמוכנות לתת אותם.

זאת תשובתי לגבי השירות המטאורולוגי וזאת תשובתי גם לגבי השאר.

לגבי "אל על" – השאלה היא אם השירות החיוני למדינה לא יכול להישמר במניית
זהב. מה חיוני למדינה? חיוני למדינה שיהיו טיסות; יהיו טיסות. הן יהיו בכל
מקרה, כי זה עניין עסקי-מסחרי. חיוני למדינה שאפשר יהיה להביא עולים, חיוני
למדינה שאפשר יהיה להביא נשק. יש דברים שהם חיוניים למדינה והיא אינה יכולה
בלעדיהם. לכן במניית הזהב אנחנו מבטיחים שהדברים החיוניים ביותר למדינה
יהיו בידי המדינה בכל עת. כל השאר, אני חושב שאפשר בהחלט להפריט. תודה רבה.

היו"ר מ' שטרית:

תודה, אדוני השר.

בזאת מסתיימת שעת השאלות. אני מבקש להודות לשר התחבורה ולברך את יושב-ראש
הכנסת על נוהג השאלות שאושר בוועדת הכנסת ושמחתי לתמוך בו. אני חושב
שיושב-ראש הכנסת בחר יפה בשר התחבורה להיות ראשון שיענה על השאלות, זה רק
מוכיח את היעילות של הדבר הזה.

שבח וייס (העבודה):

לא במקרה שהוא בחר בשר התחבורה.

היו"ר מ' שטרית:

אני יודע. הרעיון הוא לתת דוגמה או הצגת תכלית. על דעת יושב-ראש הכנסת אני
מבקש לקבוע, שהציון לשר התחבורה הוא טוב מאוד. אני מאוד מודה לך, אדוני, על
שיתוף הפעולה.

שר התחבורה י' לוי:

אני מאוד מודה ליושב-ראש ולחברי הכנסת על שיתוף הפעולה. תודה רבה. אני גם
רוצה להודות לחברים שלי מהמשרד שהיו לי בהחלט לסיוע ועמדו כאן הכן כדי לתת
תשובות על כל דבר.

שבח וייס (העבודה):

אתה יכול לומר להם שיש לך משרד טוב מאוד.

שר התחבורה י' לוי:

בהחלט תודה רבה. גם בשמם אני מודה לך.

היו"ר מ' שטרית:

תודה, אדוני שר התחבורה.

מסמכים שהונחו על שולחן הכנסת

היו"ר מ' שטרית:

לפני שנעבור לנושא הבא, הודעה לסגנית מזכיר הכנסת, בבקשה.

סגנית מזכיר הכנסת ש' כרם:

ברשות היושב-ראש, הנני מתכבדת להודיע, כי הונחה היום על שולחן הכנסת הצעת
חוק מס שבח מקרקעין (תיקון מס' 42), התשנ"ח–1997, שהחזירה ועדת הכספים
לקריאה שנייה ולקריאה שלישית. תודה.

היו"ר מ' שטרית:

תודה, גברתי.

הצעת חוק עבודת נשים (תיקון מס' 16), התשנ"ז–1997

(קריאה ראשונה)

היו"ר מ' שטרית:

אנחנו עוברים לנושא הבא: הצעת חוק עבודת נשים (תיקון מס' 16), התשנ"ז–1997.
יציג את הצעת החוק שר העבודה והרווחה.

שבח וייס (העבודה):

לאות סולידריות, אנחנו נשארים תמיד עם השר.

תמר גוז'נסקי (חד"ש-בל"ד):

מי שאיננו, מפסיד.

שר העבודה והרווחה א' ישי:

אדוני היושב-ראש, רבותי חברי הכנסת, אני מתכבד להביא בקריאה ראשונה את הצעת
חוק עבודת נשים (תיקון מס' 16), התשנ"ז–1997. חוק עבודת נשים נחקק בשנת
1954, כלומר לפני 43 שנים, ובהוראותיו הגנות על עובדת בהיריון או לאחר
הלידה, בעניין חופשת לידה, איסור פיטורין, שעות עבודה והיעדרות בשל מצב
רפואי הקשור בהיריון ובלידה. מאז חלו שינויים הן בתעסוקת נשים והן
בזכויותיה של האשה העובדת, ובהתאם לכך הוכנסו בחוק הראשוני שיפורים מעת
לעת. גם בהצעה שלפניכם יש מקבץ שיפורים לחיזוק הגנת החוק על העובדת
שבהיריון או בשלב שלאחר לידה, ולבני הזוג המאמצים ילד.

רבותי חברי הכנסת, הנושא הראשון שאני מציע לתקן בחוק נוגע לעובדת המאמצת
ילד או לבן-זוגה העובד. כיום עובדת שמאמצת ילד זכאית לחופשת לידה של 12
שבועות ולחופשה ללא תשלום עד שנה, לטיפול בילד המאומץ.

הצעתי היא להרחיב את ההוראות הקיימות בשני תחומים: 1. בחופשות האמורות
יחולו איסורי פיטורין; 2. זכויות העובדת המאמצת יחולו גם על עובד המאמץ
ילד.

כמו כן, אני מציע לתקן את חוק הביטוח הלאומי באופן כזה שבו רק אחד
מבני-הזוג יהיה זכאי לחופשה עקב אימוץ, והם יוכלו לקבל מהמוסד לביטוח לאומי
גמלאות המקבילות לדמי לידה.

רבותי חברי הכנסת, נמצא כי במקרים רבים מפוטרות עובדות מייד עם תום חופשת
לידה או בסמוך לכך, או עם חזרתן מחופשה ללא תשלום. אלה פיטורין הנוגדים את
ההוראות ואת רוח החוק. לפיכך, מוצע להאריך את התקופה שבה אסור לפטר עובדת
שחזרה מחופשת לידה או מחופשה ללא תשלום שלאחר הלידה ב-45 יום נוספים ובכך
לחזק את ההגנה על זכותה לחזור לעבודה.

תחום נוסף בהצעת החוק הוא העסקת נשים באמצעות קבלני כוח אדם. מאחר שמשפטית
אין יחסי עובד-מעביד בין מי שמעסיק בפועל עובדת מטעם קבלן כוח אדם לבין
העובדת, אין המעסיק בפועל חייב, ככל מעסיק אחר, לקבל היתר פיטורין על עובדת
בהיריון. כנגד זה, לפי הסכם העבודה שבין קבלן כוח אדם לבין העובדת, למעשה
אין הוא מפטרה, ועל העובדת להמתין עד שתימצא לה עבודה אחרת.

מטבע הדברים, קשה למצוא עבודה לאשה בהיריון. כתוצאה מכך, הגנות החוק לעובדת
שהיא בהיריון אינן חלות על עובדת קבלן כוח אדם. מוצע שהזכויות החלות על
עובדת בהיריון יחולו גם על עובדת קבלן כוח אדם שהיא בהיריון, וכי הפסקת
עבודתה, ואפילו הפסקה זמנית, תהיה טעונה היתר, ואם הופסקה עבודת העובדת ללא
היתר, יהא דינה כדין עובדת שפוטרה ללא היתר בתקופת ההיריון.

תיקון נוסף מתייחס להוראה בחוק עבודת נשים, האוסרת איסור מוחלט על מעביד
להעסיק עובדת, החל מהחודש החמישי להריונה, בשעות נוספות ובימי המנוחה
השבועית. מתוך הכרתי העמוקה וחובתי להגן על זכויות הנשים, אני מציע שהמעביד
יהיה רשאי להעסיק עובדת שהיא בחודש החמישי להריונה ואילך שעות נוספות, אם
העובדת הסכימה לכך והמציאה אישור רפואי מאת רופא מומחה, כי אין מניעה
להעסיקה בשעות נוספות ובכפוף לתנאים שיקבע הרופא.

אני מציע, אדוני היושב-ראש וחברי הכנסת, לאשר בקריאה ראשונה את הצעת חוק
עבודת נשים (תיקון מס' 16), התשנ"ז–1997, ולהעבירה לוועדת העבודה והרווחה
לשם הכנתה לקריאה שנייה ולקריאה שלישית.

היו"ר מ' שטרית:

תודה, אדוני השר. רשימת הדוברים נעולה.

חבר הכנסת סאלח סלים – איננו. חבר הכנסת חגי מירום – איננו. חבר הכנסת אפי
אושעיה, בבקשה.

נסים דהן (ש"ס):

ותר ונלך להצבעה.

היו"ר מ' שטרית:

חבר הכנסת אפי אושעיה, ואחריו – חבר הכנסת שבח וייס. שלוש דקות כל אחד.

אפי אושעיה (העבודה):

אדוני היושב-ראש, חברי הכנסת, אני מוצא לעצמי חובה נעימה לומר כאן מעל דוכן
הכנסת מלה טובה, ויותר מזה, לשר העבודה והרווחה.

לצערי הרב, אין לנו הרבה הזדמנויות לשבח את הממשלה הזו, שכמעט בכל דבר שהיא
נוגעת בו היא נכשלת, והנה, במשרד העבודה והרווחה, מתוך העבודה המשותפת
בוועדת העבודה והרווחה, שבה אני חבר, אנחנו מגלים שר שמבין עניין ומגלה
רגישות יוצאת מן הכלל.

תיכף אדבר על עצם החוק, אבל רק הבוקר, וזו בשורה לעובדי "גיבור סברינה",
קיבל השר החלטה, שבמקום שילכו 1,050 עובדים הביתה, כל העובדים הללו ייכנסו
למעגל של מערכת הכשרה מקצועית למשך חודשיים, ובחודשיים הללו ינסה המפרק
הזמני לבנות מחדש את מערכת המפעל המקצועית על מנת שהמפעל הזה ימשיך ויחיה.
זו החלטה אמיצה, שדורשת גם הרבה כסף, והיוזמה של השר באה לידי ביטוי בהחלטה
זו היום, במעורבות האישית שלו. בשם עובדי "גיבור סברינה", אדוני השר, אני
אומר לך כאן, במליאת הכנסת, תודה רבה. שום שר אחר שהיה מחובתו לעסוק בעניין
הזה לא רצה אפילו לשמוע על הנושא.

תמר גוז'נסקי (חד"ש-בל"ד):

למה אתה לא מזכיר את השר שרנסקי, שממש השתדל – – –

אפי אושעיה (העבודה):

אני מוכן לומר לך, אדוני השר, יותר מזה. בשיחה בטרקלין עם חברת הכנסת
גוז'נסקי, שגם לה אין הרבה מלים טובות להגיד על הממשלה הזו, היא אמרה לי –
ואת מרשה לי אולי לגלות – –

תמר גוז'נסקי (חד"ש-בל"ד):

אני מרשה לך.

אפי אושעיה (העבודה):

– – "איזה מזל שיש לנו שר עבודה ורווחה כזה". אני מקווה שאני לא עושה לך
נזק בקרב בוחריך.

נסים דהן (ש"ס):

תחזור על זה עוד הפעם, בבקשה.

אפי אושעיה (העבודה):

אמרה לי חברת הכנסת גוז'נסקי: איזה מזל שיש לנו שר כזה, שבאמת הולך לקראת
הנושא. אני חושב שבשם חברים רבים מותר גם להגיד מלה טובה לשר, שמקדיש את
מירב זמנו והתעניינותו בעניין, ובפועל עוסק בו באופן ממשי.

לעצם העניין: הצעת החוק הזו דומה להצעת חוק פרטית שאני הגשתי וגם להצעות
חוק פרטיות שהגישו חברת הכנסת גוז'נסקי וחברי כנסת אחרים, ומחר בבוקר תובא
ההצעה הזו לוועדת העבודה והרווחה, להכנה לקריאה שנייה ולקריאה שלישית.

אני מקבל את כל דברי השר בנושא. האפשרות לתת לאשה בהיריון לעבוד שעות
נוספות היא אפשרות שהוכרה על-ידי הממשלה גם בהצעת חוק זו. אני מקבל את הצעת
השר, שאומרת, שהיא תצטרך להשיג אישור מרופא כדי לשמור על בריאותה, אבל גם
שמעביד לא יוכל לאלץ אותה לעבוד שעות נוספות. התיקון שמאפשר לאשה לעבוד
בשעות לילה הוא אומנם תיקון גורף, ויש הצעות אחרות שנדון בהן מחר בוועדת
העבודה והרווחה. אני מודה לכם מאוד.

היו"ר מ' שטרית:

תודה לחבר הכנסת אפי אושעיה. חבר הכנסת שבח וייס, ואחריו – חבר הכנסת מיכה
גולדמן.

שבח וייס (העבודה):

אדוני היושב-ראש, אדוני השר, חברי הכנסת, עליתי לדוכן בעיקר כדי להביע מידה
של הערכה כלפיך, ודרכך אולי גם לגעת בעוד עצב חברתי רגיש בחברה הישראלית.

אני מעולם לא השתתפתי בשום מסע סטריאוטיפי נגד הציבור הדתי בארץ; אף פעם
לא. אבל התפתחו מיתולוגיות, שמי שדתי, לא כל שכן מי שחרדי, הוא אוטומטית
נגד נשים, נגד חקיקה מתקדמת. ערמות של אידיאולוגיות היו כאן. חשבתי שזה היה
לא נכון, שקרי, ציני, ולא אחת זה היה פשוט מסע תעמולתי גורף. אני חושב שאתה
אחת הדוגמאות, מיום כניסתך לתפקיד, של שר שמביא חקיקה, שבלשון החילונים,
בלשוננו, היא מתקדמת – לא אגיד לך יהדות מתקדמת, כי לא תאהב את זה – אנושית
מתקדמת, נכונה, מדביקה את עובדות החיים, לא נגררת, לא נסחבת, וכך גם ברוב
העניינים שטיפלת בהם ואני יודע עליהם באמצעות העיתונות או באמצעות השאילתות
ששאלנו וכו'.

אני רוצה, מכל הלב, לתת לך את הברכה, ואני חושב שגם בכנסת סיעתך לא אחת
הולכת בעצם באותו מסלול, בכל מיני צורות. אני עוקב אחרי זה באהדה רבה מאוד.

פה אני רוצה להכניס נושא שנוגע לאשה, ואני ממש עולה כאן טרמפ, וכוונתי
לזעזוע הנורא שפקד אותי ורבים אתמול כאשר נודע לנו, באמצעותה של כרמלה
מנשה, על המקרה של האם השכולה שבנה נהרג באסון המסוקים בצפון, שהיתה צריכה
לגור במשך שבוע במכונית, משום שאמרו לה במשרד הביטחון שביום ראשון המשרד
סגור. שבוע ימים, בגלל חסר ב-200-150 דולר לשכירת דירה במקום שעברה אליו
ממקום מגוריה, כדי להיות קרובה לקבר בנה. היא אשה ערירית, והיא היתה צריכה
להתגורר במכונית "ג'אסטי" קטנה, של בנה שנפל לפני חודשים אחדים. אחר כך
שמעתי על התערבות שר הביטחון. איך קורים דברים כאלה? איזו אטימות נוראה,
איזה זדון, איזו ערלות לב, איזו ביורוקרטיה אווילית. אני לא שומע על מקרים
כאלה במשרדך. לזכותך אומר זאת. תודה רבה.

היו"ר מ' שטרית:

תודה לחבר הכנסת שבח וייס. חבר הכנסת מיכה גולדמן, ואחריו – חברת הכנסת תמר
גוז'נסקי.

מיכה גולדמן (העבודה):

אדוני היושב-ראש, רבותי חברי הכנסת, אני חושב, שכל הבית בדעה שיש לנו שר
עבודה שמתייחס לנושאים בצורה רצינית. כשבאתי לכאן וראיתי את החוק שמונח
לקריאה ראשונה, ודאי שראיתי דבר שיש בו חיוניות, חשיבות גדולה מאוד, ואני
חושב שגם הצעות החוק הפרטיות שהוגשו למליאת הכנסת והגיעו לוועדת העבודה
והרווחה ישולבו בצורה כזאת שיבטיחו לנו שהחוק יופעל בצורה נכונה.

אני חושב שיש חשיבות גדולה מאוד להתייחסות לחברות כוח האדם. חברות כוח האדם
הן פחות רגישות מאשר מקומות עבודה מסודרים. אני חושב שמגיע כל הכבוד על כך
שהחוק מרחיב את תחולתו על חברות כוח אדם. כולנו עדים לכך שחברות כוח האדם
מתייחסות להעסקת עובדים בדרך שונה מאשר מקום עבודה קבוע, מסודר, ממוסד, והן
באות לתת את התשובה למקומות עבודה שבהם יש צורך בעובדים לתקופות מוגבלות,
לצורך תגבור וכו'. לא אחת קרה שחברת כוח אדם ניצלה עובדות שנודע לה שהן
בהיריון. כאן היתרון הנוסף שבחוק הזה, שמתייחס לחברות כוח האדם, ולדעתי יש
לזה חשיבות גדולה מאוד.

אנחנו בכלל עדים למציאות די כואבת במדינה שלנו בכל מה שקשור לעובדים הזרים.
יש כבר היום ריכוזים לא קטנים של עובדים זרים עם משפחות, בעיקר בנות זוג,
שמצטרפות לבעליהן, והן לא עובדות. אני מנצל את ההזדמנות להעלות את הנושא
מעל במה זו. אני יודע שאתה מתמודד לא פעם אחת ולא פעמיים עם הבעיה מול
לחצים של שרים אחרים בנושא של הבאת עובדים זרים. היום דווח שכבר יש 161,000
מובטלים. זו בשורה קשה מאוד לתושבי מדינת ישראל, שמספר המובטלים בה, מצד
אחד, גדל, ומספר המועסקים הזרים, מצד שני, לא קטן. כל המבצעים ששמענו עליהם
לפני כמה חודשים – – –

שר העבודה והרווחה א' ישי:

– – –

מיכה גולדמן (העבודה):

המספר אינו קטן כיוון שלא נעשית פעולה ממשלתית; גם לא פעולה של המשרד
לביטחון פנים, שאמר שהוא עומד לעצור את העובדים הלא-חוקיים.

שר העבודה והרווחה א' ישי:

בכניסתי לתפקיד היו 74,000 עובדים זרים; אחרי כניסתי ירד מספרם ל-60,000.

מיכה גולדמן (העבודה):

במקביל הגדלנו את המספר של העובדים הפלסטינים, ואני רואה בזה דבר מאוד
חיובי.

שר העבודה והרווחה א' ישי:

– – – אמרתי פה הרבה פעמים, שאם לא יהיו מקומות מתאימים לשכן אותם – אני לא
אהיה מוכן שזה יהיה מחנה עבודה או אוהלים. אני אעצור אנשים, אני אשלח אנשים
לארצם – רק למקומות עם תנאים מתאימים. אם יהיה מקום ל-500 איש, אני אעצור
500 איש – – –

מיכה גולדמן (העבודה):

אני חושב שאין מחלוקת בבית על הנושא הבא. אנחנו עדים בשבועות האחרונים למצב
של מאות עובדים מפוטרים כתוצאה ממצב מיוחד שאנחנו נמצאים בו, בעיקר במפעלי
הטקסטיל. אני חושב שאתה צריך לעמוד בפתח ולחסום כל אפשרות של ניסיון להוביל
אותם לכיוון של דמי אבטלה, משום שלקחת 2,000 עובדים של "גיבור" ושל "כיתן"
ולהגיד שיש פתרון על-ידי דמי אבטלה – – –

שר העבודה והרווחה א' ישי:

זה לא פתרון.

מיכה גולדמן (העבודה):

לא רק שזה לא פתרון, זה אסון. אנחנו מכניסים למעגל המובטלים ומרגילים ציבור
נוסף לא לחזור לעבודה. אני חושב שצריך לעשות הכול כדי למנוע את המצב הזה.
אתה ושר התעשייה והמסחר וכולם צריכים להתלכד כדי שלא נביא לפתרון הזה.

עמדנו כמחסום מול מפעל "מילוז" בגליל המערבי, בעקבות ניסיון של יזם אנגלי
לקנות את המפעל, והפעלנו את כל הלחצים בכל הכיוונים ואמרנו: אתה לא תקנה
מפעל כדי להפוך אותו לנדל"ן ולזרוק הביתה 600-500 עובדים. ואתה אומר שאין
בעיה כי הם יקבלו את דמי האבטלה.

אני חושב, שאתה צריך להבהיר לתעשיית הטקסטיל ולתעשיית המזון, שלא ידברו
בשמך שיש דרך של פתרון, שישה חודשים לקבל דמי אבטלה, משום שזה עומס, ולא
נעמוד כאן עם 61,000 מובטלים. אנחנו נעמוד פה עם 190,000-180,000 מובטלים,
ואז נתקרב ל-200,000, וזאת רק התחלה. זה התחיל בטקסטיל ובמזון, ועלול להגיע
גם למפעלים נוספים. צריכים לעשות הכול כדי שהמפעלים ימשיכו לעבוד. אם יש
צורך לעשות הסבה – זה קשה מאוד היום; בגיל 55 קשה מאוד לעשות הסבה. אבל
צריך למצוא דרכים כדי להתלכד, ואז אני בטוח שתקבלו גם את הגיבוי של
האופוזיציה. תודה רבה.

היו"ר מ' שטרית:

תודה רבה. חברת הכנסת תמר גוז'נסקי, אחריה – חברת הכנסת ענת מאור, ואחריה –
חבר הכנסת טלב אלסאנע.

תמר גוז'נסקי (חד"ש-בל"ד):

אדוני היושב-ראש, כנסת נכבדה, אדוני שר העבודה והרווחה, הבאתם פה קובץ של
תיקונים חשובים מאוד לנשים. אני מצטרפת לברכות החמות שהביעו פה חברי הכנסת
לך אישית ולכל הצוות במשרד שעוסק בחקיקה ובהגנת זכויות נשים.

אני מבקשת מאדוני השר שלא להתעכב בנושא שכבר דיברנו עליו, בנושא של עובדת
קבלן, אלא דווקא בנושא של הגנה על אשה שיוצאת לחופשת לידה מפני פיטורין.
אני חושבת, שהעניין של 45 יום לאחר תום חופשת הלידה הוא תיקון חשוב מאוד.
אבל, אדוני השר, גם אם עכשיו במקום לחכות יומיים-שלושה ימים יחכו 45 יום,
הבעיה נותרה באכיפה. אביא לך דוגמה למה אני מתכוונת. פנו אלי שלוש עובדות
שמועסקות זה שש שנים כעובדות קבלן. בחוק העסקת עובדים באמצעות קבלני כוח
אדם קבענו, שאחרי שלוש שנים צריך לתת לעובדים האלה אותם תנאים סוציאליים
כמו לעובדים האחרים. אף שהן מועסקות על-ידי גוף ציבורי, הן לא מקבלות את
התנאים האלה. אין להן, למשל, קרן פנסיה, אף שבמקום העבודה הזה יש קרן
פנסיה. אני מביאה את הדוגמה הזאת כדי לומר מה קורה עם האכיפה. אותן נשים
פנו למשרד העבודה, למחלקה שעוסקת באכיפת חוקי עבודה, ואמרו להן: המחלקה
שלנו לא אוכפת את החוק הזה של קבלני כוח אדם. המחלקה הזאת גם לא אוכפת את
החוק של עבודת נשים, על-פי מיטב ידיעתי.

לכן, אם במקביל לחקיקה לא נעשה עיבוי של מפקחים ושל הגנה על נשים, שיוכלו
למצות את זה, אנחנו נישאר כמי שמכריזים על זכויות נשים, אבל בעצם נשים לא
יוכלו לממש את הזכות הזאת. לכן, אני רואה חשיבות רבה מאוד אם אדוני יוכל
במסגרת המשרד למצוא דרכים לסייע לנשים למצות את הזכות הזאת.

הנושא השני שאני רוצה לגעת בו, בקשר לעבודת נשים, הוא הבעיה הקשה שהוזכרה
פה בהקשר של ענף הטקסטיל, והבעיה הרחבה יותר של אבטלת נשים. אני לא יודעת
אם יש נושא שכל כך הרבה דובר עליו וכל כך מעט נעשה בו כמו הנושא הזה של
אבטלת נשים. נכון שאבטלה באשר היא אבטלה היא בעיה קשה ביותר, אבל אבטלת
נשים היא מכת מדינה. המעבידים מנצלים את אבטלת הנשים כדי להעסיק נשים
בתנאים גרועים ביותר. גם עכשיו נוספו מובטלים רבים בענפי הטקסטיל, אבל
במיוחד קשה מצב המובטלות ביישובים שהם בפריפריה, לרבות ביישובים ערביים ששם
אין מקורות תעסוקה אחרים.

יש מעגל קסמים. נשים צעירות רוצות ללמוד מקצוע ופונות להכשרה מקצועית במשרד
העבודה והרווחה. אומרים להן: אי-אפשר לתת לכן קורס, הרי אין לכן סיכוי
למצוא עבודה. מאחר שאין נשים שהתמחו בתחום של אלקטרוניקה, למשל, גם לא נמצא
היזם שיקים שם את המפעל. זאת אומרת, קורס היא לא תקבל כי אין מפעל, אבל גם
לא יקימו מפעל כי אין במקום כוח עבודה מתאים. אני חושבת, שאנחנו מפסידים
רבבות נשים שיכולות לעבוד, חלקן הגדול גמרו תיכון, יש להן השכלה, והן לא
יכולות להתקדם מעבר לטקסטיל, והטקסטיל נמצא עכשיו בסגירה. אני חושבת שהנושא
הזה הוא אחד הנושאים היותר-כאובים שיש לנו בקשר לעבודת נשים.

שר העבודה והרווחה א' ישי:

זה הדבר הכי קל. מי שיפתח מפעל, ניתן לו הכשרה מקצועית בתוך המפעל.

תמר גוז'נסקי (חד"ש-בל"ד):

אדוני, אני מסכימה אתך שזה יקרה, אבל בפועל זה לא קורה. הן לא יכולות למצוא
עבודה במקום אחר, והן נשארות בבתיהן ללא אפשרות תעסוקה. תודה.

היו"ר מ' שטרית:

תודה לחברת הכנסת גוז'נסקי. חברת הכנסת ענת מאור, אחריה – חבר הכנסת טלב
אלסאנע, ואם הוא לא יהיה – חברת הכנסת נעמי חזן.

ענת מאור (מרצ):

אדוני היושב-ראש, אדוני השר, חברי הכנסת, אני מצטרפת למברכים על הצעת החוק
החשובה שבאה לקדם נושאים שאנחנו זה שנים מספר עוסקים בהם ודנים בהם, ואין
ספק שהבאתם לכלל סיום על-ידי חקיקה תביא בשורה להרבה מאוד נשים. בתקווה
שחוק האימוץ הארצי ייכנס לתוקפו והתקנות תהיינה לא תקנות עוקפות חוק, אלא
כאלה שמסייעות ליישם את החוק, תופעת האימוץ תלך ותגדל ללא ספק, ואז הסיוע,
בין למשפחות בין למשפחות חד-הוריות, חשוב מאוד.

הנושא של עובדות קבלן, שהיא תופעה חמורה ביותר, הוא נושא שהיה פרוץ, והוא
חשוב ביותר לגבי נשים. בנוסף, כמובן, התיקון המפורסם שדנו בו בכנסת גם
במסגרת הצעות חוק פרטיות, שהיריון הוא לא מחלה, ואם הוא מתנהל באופן תקין
ובריא אין סיבה למנוע בכוח אשה מלעבוד שעות נוספות, ובתנאי, כפי שהמשרד
מציע, שהדבר יהיה מגובה באישור רפואי.

אדוני השר, אני רוצה להתייחס לשתי נקודות, שלא במקרה חברת הכנסת גוז'נסקי
העלתה אותן. אני רוצה להתחיל מנושא האבטלה. אתמול ראינו עובדות ועובדים עם
כאב אישי שקשה לתאר, וכך לפני חודש, וכך לפני חודשיים. ראש הממשלה המנוח
בגין אמר לפני שנים: תתרגש קצת, תזדעזע קצת. אני אומרת, שיש פה נושא של
אבטלה, שאנחנו בעצם מדברים עליו כמו על מזג האוויר. וכשעוברים ממפעל למפעל
ורואים את האנשים, אבל בעיקר נשים – זאת הבעיה שלנו: נשים גם במגזר היהודי,
גם במגזר הערבי.

שבח וייס (העבודה):

חבר הכנסת הירשזון, תראה איזו הערצה לבגין.

ענת מאור (מרצ):

הביטוי הזה, "תתרגש קצת", מאוד מצא חן בעיני.

אברהם הירשזון (הליכוד-גשר-צומת):

אם אני הגעתי לגיל הזה, כדי לשמוע מהצד הזה, מלים כאלה, אז עברנו דרך ארוכה
בארץ-ישראל.

ענת מאור (מרצ):

אני רוצה להגיד לך, חבר הכנסת הירשזון, תודה על המחמאה; אני מקווה שאתה
מאזין גם למה שאנחנו אומרים על ראש הממשלה הנוכחי. הייתי מציעה ומבקשת
שהדברים הללו יחדרו באותה עוצמה. בעניין הזה לא מדברים בנוסטלגיה, אלא על
סכנות קיומיות של ימינו. זה בשביל האיזון. אבל אני מאוד מעריכה את הגישה
הדמוקרטית של מנחם בגין, זיכרונו לברכה.

אברהם הירשזון (הליכוד-גשר-צומת):

שמעתי את מה שאמרתם על ראש הממשלה מנחם בגין, אני גם מקשיב לדברים שאתם
אומרים על ראש הממשלה הזה; אני לא מסכים אתכם – מה לעשות?

ענת מאור (מרצ):

אני רוצה לומר, אם כן, שנושא האבטלה והנתונים החמורים שפורסמו היום, והפנים
העגומות והעצובות שאנחנו רואים, לא יכולים שלא להדיר שינה מעינינו. לצערי
הרב, אדוני השר, הבעיה היתה תמיד, אבל הממשלה – זה נראה כך במפגשים
ובמדיניות ההשקעה או האי-השקעה באזורי פיתוח – פשוט לא עומדת נגדה.

אדוני השר, לגבי נושא האכיפה, נוסף על מה שאמרה חברת הכנסת גוז'נסקי –
להוסיף נושא של חוק שכר שווה לעובד ולעובדת. הכנסת חוקקה חוק ב-1996, ואם
לא נעשה בו שימוש ואם לא יהיו מפקחים מיוחדים לחוק הזה, שיסייעו לנשים
להגיע לבתי-דין לעבודה עם מומחה לניתוח עיסוקים, ואם לא יעמדו על כך
שההכנסה כולה תהיה שווה ולא רק השכר, אנחנו נוסיף וניצור את המצב של פערים
בשכר בין נשים לגברים, וזה אחד המחדלים הקשים מאוד.

נקודה אחרונה. יש חוק שאם לא נקדם אותו אנחנו פוגעים בעצם במשפחה בעלת שני
מפרנסים, נשים וגברים כאחד, בנקודות זיכוי לנשים שהן ובעליהן עובדים יחד,
בגין אחזקת הילד וחינוכו, במעון יום, בפעוטון, כי, לצערנו, עדיין אין חוק
חינוך חינם מגיל שלושה חודשים עד גיל שלוש, או בגין שירותים שניתנים לעוזרת
בית, למטפלת בילד בבית.

אדוני השר, לסיום אני רוצה לבקש ממך שנמשיך בנוהג, שכאשר הממשלה מביאה הצעת
חוק וחברי כנסת יזמו הצעות חוק באותו נושא, בכנסת הנוכחית ובקודמת, תאשר
ועדת השרים לענייני חקיקה את ההצעות של חברי הכנסת והדיון והטיפול בחוקים
יהיה במשולב. תודה רבה.

היו"ר מ' שטרית:

תודה לחברת הכנסת ענת מאור. חבר הכנסת טלב אלסאנע – איננו. אם כן – חברת
הכנסת נעמי חזן, אחרונת הדוברים.

נעמי חזן (מרצ):

אדוני היושב-ראש, חברי הכנסת, אני רוצה להצטרף למברכים. הצעת חוק עבודת
נשים (תיקון מס' 16) היא הצעה מבורכת מבחינות רבות. אני חושבת שהיא מתקנת
עיוותים שהיו קיימים בחוק. אני רוצה לברך אותך, אדוני השר, על היוזמה הזאת.
היא יוזמה מאוד מקצועית, מאוד שוויונית, מאוד מתקדמת. צר לי רק על כך שחלק
מהתיקונים הללו לא נעשו קודם, אבל אני רוצה לברך אותך על כך שאתה נוקט
יוזמה מבורכת זו.

אם תרשה לי, אני חושבת שאחד מהדברים החשובים ביותר בחקיקה הזאת הוא
ההתייחסות למושג ההורות באופן כללי. בתיקונים לגבי האימוץ וחופשת לידה ודמי
לידה יש בהחלט הכרה בעובדה, שאבות ואמהות הם הורים, והם מחלקים ביניהם את
הנטל בצורה שוויונית. אני חושבת שקשה להפריז בחשיבות של הגישה להורות
ולחלוקת נטל העבודה בגידול הילדים בתוך הבית בצורה שווה בין גברים לנשים.
על כך תבורך.

תרשה לי הערה אחת, הערה שלפחות חלק מעובדי משרדך לא יופתעו מכך שאני מעלה
אותה. בסעיף 3 לחקיקה האמורה יש תיקון של עיוות מתמשך כבר משנת 1951, המונע
מנשים בהיריון, אחרי החודש החמישי, לעבוד בשעות נוספות. הדבר מוחזר במידה
רבה לבחירתה של האשה. וכך צריך להיות. אבל מה שקשה לי לקבל הוא, שהאשה
חייבת להביא אישור רפואי אם היא רוצה להמשיך לעבוד מהחודש החמישי ועד ללידה
עצמה. לדעתי, אם מתקנים עיוות שהיה קיים, צריך לתקן אותו במלואו, ולא לחייב
את האשה להביא אישורים למיניהם מגורמים שונים, כדי לאפשר לה לממש את זכותה
לבחור מתי ובאילו נסיבות היא תעבוד.

על כן, בעניין הזה אגיש הסתייגות בהכנה לקריאה שנייה ושלישית, כי אני חושבת
שאכן היה צריך לתקן את העיוות אבל אסור לעשות את זה בצורה חלקית.

ומלה אחרונה, אדוני היושב-ראש, באמת מלה אחרונה. עלה כאן, בצדק רב, הנושא
של אבטלת נשים ואבטלה באופן כללי. הייתי מצפה שהיום – משום שאנחנו מכירים
את הבעיה ואת התסמונת ואת הפגיעה העמוקה בנשים עובדות ככל שממדי האבטלה
עולים – הייתי מצפה ממך כשר העבודה והרווחה, שתיזום צוות שינסה לטפל
בשיטתיות ולעומק בבעיה של אבטלת נשים ולמצוא לכך פתרונות. כי ככל שעולה
אבטלת הנשים, החברה כולה סובלת, ואני לא חושבת שאפשר לעסוק היום בנושא
האבטלה בלי לתת תשומת לב מיוחדת, לא רק פרטנית אלא למכלול הבעיות הקשורות
לאבטלת נשים. בתקווה שתעשה את זה, כי אז תוסיף מצווה על מצווה. תודה רבה.

היו"ר מ' שטרית:

תודה רבה לחברת הכנסת נעמי חזן.

רבותי, השר איננו משיב, על כן אנחנו עוברים להצבעה על העברת החוק להכנה
לקריאה שנייה ושלישית בוועדת העבודה והרווחה. אני מבקש להצביע. מי בעד? מי
נגד?

הצבעה מס' 3

בעד ההצעה להעביר את הצעת החוק לוועדה – 11

נגד – אין

נמנעים – אין 

ההצעה להעביר את הצעת חוק עבודת נשים (תיקון מס' 16), התשנ"ז–1997,

לוועדת העבודה והרווחה נתקבלה.

היו"ר מ' שטרית:

11 בעד, נגד – אין, אין נמנעים. החוק אושר בקריאה ראשונה – חוק עבודת נשים
(תיקון מס' 16), התשנ"ז–1997 – ועובר להכנה לקריאה שנייה ושלישית לוועדת
העבודה והרווחה.

מסמכים שהונחו על שולחן הכנסת

היו"ר מ' שטרית:

הודעה לסגנית מזכיר הכנסת, בבקשה.

סגנית מזכיר הכנסת ש' כרם:

ברשות היושב-ראש, הנני מתכבדת להודיע, כי הונחו היום על שולחן הכנסת:

לקריאה שנייה ולקריאה שלישית, מטעם ועדת החוץ והביטחון – הצעת חוק
ההתגוננות האזרחית (תיקון מס' 9), התשנ"ח–1997; ומטעם ועדת הכנסת – הצעת
חוק הכנסת (תיקון מס' 3), התשנ"ח–1997. תודה.

היו"ר מ' שטרית:

תודה לסגנית מזכיר הכנסת.

הצעת חוק הנוער (טיפול והשגחה) (תיקון מס' 13), התשנ"ח–1997

(קריאה ראשונה)

היו"ר מ' שטרית:

אנחנו עוברים לנושא הבא: הצעת חוק הנוער (טיפול והשגחה) (תיקון מס' 13),
התשנ"ח–1997, קריאה ראשונה, של חבר הכנסת אברהם הירשזון. יציג את החוק חבר
הכנסת אברהם הירשזון; בבקשה.

אברהם הירשזון (הליכוד-גשר-צומת):

רבותי חברי הכנסת, בהצעת חוק הנוער (טיפול והשגחה) (תיקון מס' 13),
התשנ"ח–1997, בסעיף 24, שעניינו הגנת קטין מפני פרסומים מזיקים, מוטל איסור
על פרסום שמו של קטין או פרטים מזהים עליו בנסיבות שונות המפורטות בסעיף,
למשל כאשר הקטין נאשם בביצוע עבירה, או מנסה להתאבד, ואולם הסעיף אינו אוסר
פרסום שמו של קטין שהוא קורבן עבירה.

בשל כך אנו עדים לתופעה, שקטינים והוריהם חוששים לקבל טיפול רפואי, או
להתלונן במשטרה כאשר הקטינים נפגעים בעבירת מין או בעבירות אלימות, שכן
לעתים עולה הנזק שנגרם לקטין מפרסום שמו ופרסום שמם של הורי הקטין על זה
שנגרם להם מן העבירה עצמה.

מוצע, על כן, לאסור פרסום שמו של קטין או פרטים מזהים אחרים אם יש בהם כדי
לרמוז שנעברה עבירת מין בקטין, או עבירת אלימות או עבירת התעללות, או
שנעברה בו עבירה כלשהי בידי האחראי לו.

רבותי חברי הכנסת, כדי שלא להאריך, ואני חושב שהעניין די ברור, במקרה שקטין
הוא עובר העבירה, החוק אוסר פרסום שמו של קטין. נפל דבר בחוק, ולא שמו לב,
ובנושא שהקטין עצמו הוא קורבן העבירה, כמו, נניח, בהתעללות מינית, או מכות
– שם מותר לפרסם את שמו של הקטין.

אפי אושעיה (העבודה):

היתה לכך הסכמה בממשלה?

אברהם הירשזון (הליכוד-גשר-צומת):

בהחלט. כאשר הבאתי את הצעת החוק הזו, משרד המשפטים בחן ואמר: אתה צודק,
נפלה טעות בנושא הזה.

שבח וייס (העבודה):

מתי חוקק החוק הזה?

אברהם הירשזון (הליכוד-גשר-צומת):

ב-1997.

שבח וייס (העבודה):

מה היה עד 1997?

אברהם הירשזון (הליכוד-גשר-צומת):

אין לי שום מושג.

שבח וייס (העבודה):

בכלל לא היה חוק.

אברהם הירשזון (הליכוד-גשר-צומת):

אין לי שום מושג. אבל ברור לי דבר אחד היום, שכאשר חוקק החוק, כנראה בלי
משים – והראיה היא באמת שהמדינה באה – – –

מיכה גולדמן (העבודה):

היתה בעיה של סמים בבתי-הספר. היתה הצעה לפרסם את שמות המשתמשים, ולא את
שמות הקטינים. אז התחיל העניין של העברת החוק ב-1989-1988.

אברהם הירשזון (הליכוד-גשר-צומת):

לא, לא. החוק חוקק ב-1997.

מיכה גולדמן (העבודה):

– – – עדנה סולודר – – –

אפי אושעיה (העבודה):

חוק הנוער חוקק ב-1960, ומאז היו התפתחויות.

אברהם הירשזון (הליכוד-גשר-צומת):

בסדר. יכול להיות שהיו התפתחויות נוספות, כפי שאתה מציין אותן.

בכל אופן, בהתפתחות הנוכחית, היום, נשאר מצב שאותו קטין שעליו עוברים את
העבירה, כמו אונס או הכאה, את שמו מותר לפרסם היום. קורה שמשפחות רבות
שגרות ביישוב קטן ולא רוצות שיזהו אותן – או שאתה מזהה שם רחוב – הן לא
רוצות שיזהו את בנם או בתם עם העבירה הזאת. כאשר עומדת בפניהם הברירה אם
ללכת לקבל טיפול רפואי בבית-חולים, או אם לגשת להתלונן במשטרה, כאשר הם
יודעים שמחר הם צפויים לקרוא את זה בעיתון, יש להם בעיה עם זה, ופעמים רבות
הם לא פונים לקבל את ההגנה מהמשטרה או את הטיפול שהם צריכים בבית-החולים.

פנו אלי משפחות בנושא הזה. אני לא הייתי ער לזה; אני אומר לכם את האמת. אני
חושב שהדבר הזה הוא דבר אלמנטרי, מינימלי, שאנחנו יכולים לעשות למען
המשפחות האלה.

שבח וייס (העבודה):

למה פונים תמיד אליך?

אברהם הירשזון (הליכוד-גשר-צומת):

אני אגיד לך, חבר הכנסת וייס – גם אתה, כשיש לך הרבה בעיות אתה פונה אלי.
אז אני שואל אותך, למה אתה פונה אלי?

שבח וייס (העבודה):

כל יום אני פונה אליך, פעמיים ביום.

אברהם הירשזון (הליכוד-גשר-צומת):

נכון. למה אתה פונה אלי? כי אני מטפל באנשים.

שבח וייס (העבודה):

אני מקווה שבמרכז המפלגה שלך יכירו בעובדה הזאת.

אברהם הירשזון (הליכוד-גשר-צומת):

עמדתי על טיבו של העניין. אלה שעשו את העניין כבר מתחילים להצטער על כך
היום. אתה יודע, אני לא נושך עד שמרגיזים אותי. אבל אני לא צמחוני.

לכן, אני מביא את הצעת התיקון הזאת, ואבקש מחברי הכנסת לתמוך בה כדי שנוכל
להעביר אותה לקריאה שנייה ושלישית. אדוני היושב-ראש, תודה רבה לך.

היו"ר מ' שטרית:

תודה לחבר הכנסת אברהם הירשזון. ראשון הדוברים – חבר הכנסת שבח וייס. אחריו
– חבר הכנסת מיכה גולדמן, כל אחד במסגרת שלוש דקות. בבקשה.

שבח וייס (העבודה):

אדוני היושב-ראש, חבר הכנסת הירשזון היזם, שאלתי את השאלות כי אני לא
מתמצא, כמובן, במסכת החקיקה של מדינת ישראל במלואה, אבל כל פעם מתרחש איזה
דבר, במליאה בעיקר, שהוא מתמיה. כל מיני דברים שהיו צריכים להיות כל כך
ברורים מאליהם לא קורים. לכן גם שאלתי באיזו שנה זה התחיל.

מכיוון שזה עומד לקרות עכשיו, ואני מבין שתקבל כאן תמיכה, זה יעבור בוועדה,
וזה ייכנס לספר החוקים.

אני זוכר שהיתה תקופה כשהיתה חשדנות בבחירות ומאוד ניסו להקפיד על חשאיות –
במושבים קטנים מאוד תמיד היתה בעיה. אם זה מושב של 20, 30, 40 איש, אפילו
אם אחד יצביע אחרת, כבר יזהו אותו לפי העיתון שבו הוא עטף את הסנדוויץ או
את הדג-מלוח שלו; נניח עיתון "חרות", כשכולם שם עטפו את זה בעיתון "דבר",
למשל.

לכן, ליישום החוק הזה תהיה חשיבות רבה מאוד במקומות קטנים, שהעיתונות
המקומית – – –

אברהם הירשזון (הליכוד-גשר-צומת):

אנחנו עכשיו נזכרים, כשאנחנו היינו ילדים – – – בדברים הקטנים זה היה בדיוק
כך.

שבח וייס (העבודה):

תוך כדי הכנת החוק לקריאה שנייה ושלישית היתה כאן הקפדה רבה מאוד על פרטים.
לא זיהוי ישיר ולא עקיף ולא עקיף שבעקיפין, וכן הלאה, של מקומות קטנים. יש
דחיסות כזאת וצימאון כזה של התקשורת המקומית, ואין כל כך רגישות. אתה יודע,
הרי תמיד יש הנושא של זכות הציבור לדעת, ואני לא כל כך יודע את הגבול בין
זכות הציבור לדעת לבין חדוות הציבור לדעת. אלה גבולות כאלה מעומעמים.

תבורך, ואנחנו נתמוך בך כאן בוודאי. תודה רבה, אדוני היושב-ראש.

היו"ר מ' שטרית:

תודה לחבר הכנסת שבח וייס. חבר הכנסת מיכה גולדמן. אחריו – חבר הכנסת אפי
אושעיה.

מיכה גולדמן (העבודה):

אדוני היושב-ראש, רבותי חברי הכנסת, החוק שהגיש חבר הכנסת אברהם הירשזון רק
מוכיח שיש חברי כנסת אשר עושים את העבודה האפורה, השקטה, העבודה החשובה,
ולא תמיד הם זוכים לחשיפה.

יש לי הזכות להכיר את חבר הכנסת אברהם הירשזון לא מעט שנים, ואני באמת שמח
שהוא הביא את החוק הזה למליאת הכנסת בקריאה ראשונה. זה חוק שאין מישהו בבית
הזה אשר לא יתמוך בו. זה חוק שיעבור תהליך מהיר מאוד בוועדה, כדי שאפשר
יהיה להעביר אותו, משום שאין מקום לפרסום שם של נער, ילד, ילדה, ודאי מתחת
לגיל שמאפשר פרסום בדברים אחרים, כשנער כזה נפגע, ויש לא מעט מקרים שבהם
נערים נפגעים ומתעללים בהם ופוגעים בהם.

אנחנו מדינה קולטת עלייה, שיש בה חיים ביחד של ערבים ויהודים, נוצרים,
דרוזים וצ'רקסים, ואנחנו יודעים שלפעמים נוצרים ויכוחים. ודאי כשאתה בא
לחצר בית-ספר ופוגש את הילדים העולים, יש ילדים שבאים לכיתה א', בפעם
ראשונה לבית-ספר, לקהילה חדשה, השפה חדשה עבורם, ולא תמיד הם נקלטים
בבית-הספר בצורה יפה. לפעמים זה גם מגיע למצבים לא קלים ולא נוחים.

אני חושב שחוק הנוער (טיפול והשגחה) (תיקון מס' 13), התשנ"ח–1997, הוא חוק
חשוב, חוק נכון, וכל יום שלא נעביר אותו אנחנו פוגעים באותם צעירים, באותם
נערים אשר נפגעים כתוצאה מפרסום, ופרסום כזה רודף אותם כל החיים.

אני לא רוצה להזכיר פה מקרים. אנחנו יודעים שבמקרים רבים, בטעות או שלא
בטעות, ובלי השגחה, השם פורסם בעיתון, ולפעמים בית-ספר שלא ידע על המקרה –
כתוצאה מהפרסום הילד הזה נרדף, או היתה לו תחושה של נרדף, ואפילו לא רדפו
אותו. בגלל עצם הפרסום הילד הסתכל תמיד שמאלה וימינה ושאל את עצמו מי רואה
אותו כרגע ומה התגובה של אלה שזיהו אותו כתוצאה מהפרסום.

חבר הכנסת אברהם הירשזון, אני רוצה לומר לך: יישר כוח. אתה מטפל בהרבה
נושאים חשובים שאנחנו יודעים עליהם, כמו אותם כספים של יוצאי השואה, שזה
מבצע קדוש. יש לך זכות להוביל חוקים שיש בהם יחס מיוחד וחם גם לחברה
הוותיקה שנפגעה על-ידי הצורר, יימח שמו, וגם לילדים שאתה בא להגן עליהם
באמצעות חוק. תודה רבה.

היו"ר מ' שטרית:

תודה לחבר הכנסת מיכה גולדמן. אני מזמין את חבר הכנסת אפי אושעיה. אחריו –
חברת הכנסת תמר גוז'נסקי.

אפי אושעיה (העבודה):

אדוני היושב-ראש, חברי הכנסת, ודאי שאצביע עבור הצעת החוק שבאה למנוע מנער
או מנערה שנפגעים מפגיעה מינית או מאלימות, פגיעה נוספת שהם עלולים להיפגע
בפרסום, כשהפגיעה הנוספת הזאת יכולה להיות יותר קשה מהעבירה שנעברה כלפיהם.

חבר הכנסת הירשזון, אני מבין שבעבירות מין יש אחר כך בעיה של התמודדות עם
החברה שיכולה להושיט אצבע מאשימה אפילו שנים ארוכות אחר כך אל הנער או
הנערה שעליהם נעברה העבירה ולהעניש אותם פעם נוספת מבחינתה של החברה. לצערי
הרב, הנוער שלנו הוא לפעמים די אכזרי והוא יכול להתייחס לנערים הנפגעים
ביחס בלתי נסבל. אבל בעבירת אלימות אני לא מוצא סיבה לאסור על חשיפת שמם של
נער או נערה שנעברות כלפיהם עבירות. אם, נניח, ילד קיבל בבית-הספר מכות
ולמחרת מפרסמים את שמו ושהוא קיבל מכות בבית-הספר – מה זה יכול לגרום לאותו
נער או נערה? האם יגידו שהוא ילד חלש שמכים אותו?

אני בעד חוקים שבאים להיטיב ולשפר. החוק הזה באמת בא לסגור פרצה שלא היתה
סגורה, וודאי שאנחנו לא רוצים להעניש פעם נוספת כאלה שנפגעו מינית, אבל
בנושא האלימות – אולי צריך לשקול זאת פעם נוספת.

לכן, חבר הכנסת הירשזון, אחרי שנצביע ונאשר את החוק בקריאה ראשונה, אני
מציע שבהכנה לקריאה שנייה ושלישית לא נכביד יותר מדי. ודאי שבעבירות מין
צריך להקפיד, אבל בנושא האלימות, שבו צריך לשמור על החוק, אולי נוכל לוותר,
משום שאני רוצה ששם יאכפו את החוק, ובזה להקל במשהו. אני מברך אותך על
היוזמה.

היו"ר מ' שטרית:

תודה, חבר הכנסת אושעיה. חברת הכנסת תמר גוז'נסקי. אחריה – חברת הכנסת ענת
מאור.

תמר גוז'נסקי (חד"ש-בל"ד):

אדוני היושב-ראש, כנסת נכבדה, חבר הכנסת הירשזון, הצעת החוק חשובה, ואני
מבקשת להעיר שתי הערות.

הערה ראשונה נוגעת לעניין הפרסום ונקודת הראות שאתה הצגת, והיא טובת הקטין
ועידוד של פנייה לערכאות, או למשטרה, או לטיפול רפואי. מצד אחר, אני באה
לבעיית איזון האינטרסים. כל מי שראה את התמונה הזאת לא יכול לשכוח אותה –
התמונה של הפעוט, שלפי גרסת המשטרה והאשמה ההורים התעללו בו עד כדי כך,
שראו אותו מוטל על מיטת תינוק בבית-חולים כשידיו ורגליו מגובסות ותלויות.
הסתכלת בתמונה הזאת ונשבעת שתעשה הכול שלא יהיו עוד תינוקות כאלה.

מה שאני רוצה לומר הוא, שמבחינה חברתית אנחנו לא מעוניינים להסיר מסדר-היום
את הנושא של אלימות כלפי ילדים וכלפי בני נוער. אם נטאטא את התופעה אל מתחת
לשטיח, לא נוכל להילחם בה. יש פה בעיה של איזון אינטרסים: אני כן רוצה
שידברו על אלימות נגד ילדים, אני כן רוצה שיוקיעו אלימות במשפחה, אני כן
רוצה שיוקיעו הורים שמתעללים בילדים שלהם פיזית, מינית או בצורה אחרת, אני
כן רוצה שננהל מערכה כזאת; מצד אחר, אתה אומר: איך לא נטביע על הילד הזה
סטיגמה. בהצעת החוק אנחנו מוכרחים למצוא את האיזון הזה.

הנקודה השנייה. ההגנה האמיתית על קורבן של התעללות היא בהגנה על זכותו
לשיקום. יש הצעת חוק שכבר העליתי – מחרתיים תהיה ההצבעה – והיא כמו השלמה
להצעת החוק שלך. הצעת החוק שלי מדברת על סיוע לשיקומו של הקורבן. מעטים
מהקורבנות מגיעים היום לטיפול פסיכולוגי במקרים של עבירות במשפחה ועבירות
מין; לא מגיעים כי זה עולה כסף וצריך להוציא בין 7,000 ל-10,000 שקל לסדרת
טיפולים. לא יכול להיות, שמצד אחד אנחנו נלחמים בזה, מושיבים את האנסים
בכלא, כולאים את המתעללים ועושים את כל הדברים האלה, אבל הילד או הנערה
שנפלו קורבן לאלימות מושארים לנפשם, ואם המשפחה היא בעלת יכולת – היא
משקמת, אבל אם היא לא בעלת יכולת, היא לא משקמת. שני הדברים האלה משלימים
זה את זה, ונקודת המבט המכוונת להגנה על הילד אומרת גם לשקם אותו. תודה
רבה.

היו"ר מ' שטרית:

תודה רבה. אחרונת הדוברים – חברת הכנסת ענת מאור.

ענת מאור (מרצ):

אדוני היושב-ראש, חברי הכנסת, חבר הכנסת הירשזון, אין לי אלא להצטרף
למברכים על הצעת החוק החיונית והעניינית. מטבע הדברים, מלאכת החקיקה נעשית
על-ידי כך שכל אחד מאתנו, באמצעות פניות מהשטח, מגלה מצבים שיוצרים עוול
לילדים עצמם ולבני משפחותיהם, ועל-ידי נטילת היוזמה, גלגולה לחקיקה
והשלמתה, דברים חמורים באים על תיקונם. לכן אני רוצה לברך ברמה האישית.

אני גם רוצה להזכיר לכנסת, שביום האמנה הבין-לאומית לזכויות הילד העלינו –
חברי כנסת רבים בשדולה למען הילד – הצעת חוק. עוד לא התקיימה עליה הצבעה,
אבל זו סדרה שאני מקווה שתאושר ותקודם. זו גם הזדמנות להודות למועצה לשלום
הילד, שמסייעת בידינו במלאכת החקיקה. יש תשעה חוקים שנמצאים כעת בשלבי
חקיקה שונים בכנסת, ואני מברכת מאוד על כך שזה נכנס לצנרת החקיקה. יש עוד
17 חוקים שנמצאים בטרום קריאה טרומית.

אני רוצה לנצל את ההזדמנות הזאת לשני דברים: 1. היום היינו בביקור של
הוועדה לפניות הציבור בכלא "נווה תרצה". מלבד הדברים החשובים של תנאי
העצירות והאסירות וההישגים היפים בנדון, כראש השדולה למען הילד אני רוצה
להתייחס לנושא של הילדים. אני חושבת, שהכנסת כולה צריכה לקבל עליה כמשימה,
שילדים שנולדו בכלא, או לחלופין נגזר עליהם להיות בכלא ליד האמהות שלהם,
יקבלו חינוך חובה, אלה מהם שחוק חינוך חובה חל עליהם, ואלה שהם בגיל יותר
צעיר יקבלו את הזכות להיות מוצאים מהכלא לפעוטונים, למעונות יום, ולחזור אל
חיק האמהות רק אחר-הצהריים. לגדל ילד תחת המסר האבסורדי של "אבות אכלו בוסר
ושיני בנים תקהינה" – אנחנו, כמי שמופקדים על שלומם וזכויותיהם של הילדים,
לא יכולים להשלים עם זאת.

הערה שנייה, אדוני היושב-ראש וחבר הכנסת הירשזון, דווקא כנציגי הקואליציה
וכמי שאני יודעת שרגישים מאוד לנושאים חברתיים, אתם שייכים לוועדת הכספים,
אני רוצה לומר, שזכויות הילד אינן רק חקיקה. הדברים שייקבעו בתקציב
והגזירות, אם לא נצליח לבטל אותן, כמו זו של קיצוץ בקצבאות ילדים, שאני
יודעת שוועדת הכספים מאוד נאבקה בו, כמו עניין השינויים בחוק הבריאות,
שיפגעו קשה מאוד גם בבריאות ילדים ויסכנו את נושא תחנות טיפת-חלב, ונושא
הקיצוצים בחינוך – אלה דברים שאם אנחנו רוצים, וכולנו אמונים על הדאגה
לשלומם של הילדים, חשוב שבצד החקיקה החיובית הזו, בשבועיים הבאים, כשנדון
על התקציב, נעשה שינויים בהרעות מאוד קשות שיש בתקציב ובחוק ההסדרים לגבי
הילדים. תודה רבה, אדוני.

היו"ר מ' שטרית:

תודה לחברת הכנסת ענת מאור. ישיב למציעים חבר הכנסת הירשזון.

אברהם הירשזון (הליכוד-גשר-צומת):

אדוני היושב-ראש, רבותי חברי הכנסת, ראשית אני רוצה להודות לכל אלה שבאמת
בירכו על הצעת החוק הזאת ומסייעים להעביר אותה להכנה לקריאה שנייה ושלישית.

אני בהחלט אביא בחשבון את דבריך, חבר הכנסת אושעיה. אנחנו נבדוק את העניין
הזה בזמן שנדון בהכנת הצעת החוק לקריאה שנייה ושלישית.

חברת הכנסת מאור, אני מכיר ומוקיר את פעולתך הברוכה בשדולה למען הילד. אני
יודע שאת מקדישה לכך שעות רבות, זמן רב. בהחלט זו הצעת חוק נוספת, שמשתלבת
בהצעות החוק שאת יוזמת, עם חברים אחרים שהצלחת לרתום לעניין. אני גם רוצה
לומר, שלא אחת ניסית לרתום גם אותי למען עניין שלום הילד, שהוא חשוב לך.
אני בהחלט מקבל את דברייך.

את יודעת, שבעניין ועדת הכספים, גם הקואליציה וגם האופוזיציה, כאשר היה
דיון בנושא של קצבאות ילדים, פשוט החזירו את זה לממשלה לדיון נוסף. גם
בנושא של חוק ביטוח בריאות ממלכתי, שהוא בהחלט חוק חברתי חשוב, אנחנו
מקיימים דיונים נוקבים מאוד עם האוצר ועם משרד הבריאות, כאשר יש לנו מה
לומר בסעיפים שונים שהם חלק מהחוק הזה, והדיונים הם דיונים ענייניים של
אנשי הקואליציה לא פחות מאשר של אנשי האופוזיציה.

אני מבקש לומר לחברת הכנסת גוז'נסקי, קודם כול תענוג לשמוע את הנימוקים.
אני מאוד מודה על החידודים שאת מחדדת את העניין, כי הם בהחלט מוסיפים גם
מחשבה לגבי הקריאה השנייה והשלישית.

אני רוצה לומר לך, לא היה בכוונתי לפגוע במקרה כזה, שזעזע אותי כמו שזעזע
אותך, ואני חושב כמו שזעזע את כלל עם ישראל, כאשר אותו תינוק מסכן עם גבס –
זה היה פשוט דבר נורא, ואולי תמונה אחת כזאת דיברה יותר מאשר עשר שנות
לימוד בנושא הזה, אף שבמקרה של התמונה הזאת, אפשר היה לתת את התמונה בלי
שום זיהוי, אבל לא תמיד כך הדבר.

אבל כאשר את שוקלת את העניין ואת יודעת מה עומד בצד השני, שלפעמים בחורה
נאנסת ואחר כך אומרים עליה את הדברים שאומרים וזה גורם לה נזק כפול ומכופל,
היא גם נאנסה וגם הפכה להיות נושאת מעין תווית חברתית מסוימת – זאת אומרת,
אי-אפשר להשאיר את כל ההנושא ולא לתת לו טיפול, וצריך למצוא בעדינות רבה את
ה-balance הנכון לעניין, כדי שנילחם נגד אלימות במשפחה, נוקיע את האלימות
במשפחה – אסור להסתיר את זה מתחת לשטיח; ככל שאנחנו מוציאים את זה לאור
היום, אני מקווה שבעתיד תצטמצם האלימות במשפחה, תהיה תווית חברתית גרועה
מאוד לכל מי שקשור באלימות במשפחה – אבל צריך למצוא את הבלמים ולא להשאיר
את הנושא הזה כנושא שלא מטופל. באמת צריך לראות כיצד מטפלים בו לקראת
הקריאה השנייה והשלישית.

אין ספק שבהצעת החוק שאת מעלה, אחת מני הצעות חוק רבות שעוסקות בנושאים
חברתיים, את מעלה פן נכון, צודק ורציני כשאת אומרת: אם אנחנו לוקחים עניין,
בואו נתחיל ונגמור אותו ברצינות ולא נתחיל ונגיד: זהו, עשינו את שלנו, תודה
רבה, עכשיו מה שיהיה יהיה – מה שמאוד אופייני לנו, אגב, הרבה פעמים
כישראלים – אלא באמת אותו אדם שניזוק צריך לדעת שמלווה אותו תיקון, שהוא
יכול לבוא ולקבל את הטיפול על הנזק הפסיכולוגי שיש לו, וזה חשוב מאוד.

אני רוצה לומר לך במאמר מוסגר: אני מטפל בנושא שונה לגמרי אבל הוא בעל זהות
דומה מאוד, נושא של ניצולי השואה. כשהם באו למדינת ישראל והם היו צעירים,
הם קיבלו אחוזי נכות על נכות פיזית שהיתה להם; הנכות הפסיכולוגית
והפסיכיאטרית לא הובאה בחשבון כלל. מסתבר שהיום, ככל שהם מתבגרים, דווקא
הנושא הזה הופך להיות יותר מרכזי, והוא לא מקבל טיפול. אנחנו חסרים בנושא
הזה, ולכן אנחנו עושים השלמות לתיקון בחוק הזה. כך שהדבר הזה הוא כל כך
נכון וכל כך מצריך טיפול, שאני רק מאחל לך שתעבירי את הצעת החוק הזו והיא
תיכלל גם כן בספר החוקים של מדינת ישראל. תודה רבה, אדוני היושב-ראש, תודה
רבה, חברי הכנסת.

היו"ר מ' שטרית:

תודה לחבר הכנסת אברהם הירשזון. אני רוצה לברך אותו על כך שהוא הביא את
הצעת החוק הזו היום לקריאה ראשונה. הצעת החוק הזו, כאמור, היא הצעה חשובה,
ותמנע פגיעה שלא לצורך בקטינים שעברו התעללות ואלימות. אני מודה לחבר הכנסת
הירשזון על יוזמתו זו.

עכשיו, כשהוא הגיע למקומו, אנחנו יכולים לעבור להצבעה ולהעביר את הצעת החוק
להכנה לקריאה שנייה ושלישית בוועדת החוקה, חוק ומשפט. מי בעד ומי נגד?

הצבעה מס' 4

בעד ההצעה להעביר את הצעת החוק לוועדה – 5

נגד – אין

נמנעים – אין 

ההצעה להעביר את הצעת חוק הנוער (טיפול והשגחה) (תיקון מס' 13),

התשנ"ח–1997, לוועדת החוקה, חוק ומשפט נתקבלה.

היו"ר מ' שטרית:

אני קובע בזאת, שהצעת חוק הנוער (טיפול והשגחה) (תיקון מס' 13),
התשנ"ח–1997, אושרה בקריאה ראשונה בקולותיהם של חמישה חברי כנסת, אין
מתנגדים, אין נמנעים, והיא מועברת בזאת לוועדת החוקה להכנה לקריאה שנייה
ושלישית.

ובכן, רבותי, אנחנו מסיימים בזאת את סדר-היום. אני נועל את הישיבה. הישיבה
הבאה תהיה מחר בשעה 16:00. לילה טוב לכולם.

הישיבה ננעלה בשעה 21:07.
