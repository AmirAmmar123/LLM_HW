פרוטוקולים/ועדת חינוך/6304

ירושלים, י"ג ב אדר ב, תשס"ג

17 במרץ, 2003

הכנסת השש-עשרה נוסח לא מתוקן

מושב ראשון

פרוטוקול מס' 3

מישיבת ועדת החינוך והתרבות

יום רביעי, ח' באדר ב' התשס"ג (12 במרץ 2003), שעה 9:00

סדר היום: סירוב איגוד טניס שולחן מאשדוד להגיע לשדרות מפאת חשש טילים.

נכחו:

חברי הוועדה: אילן שלגי - היו"ר

אורי אריאל

ענבל גבריאלי

גילה פינקלשטיין

מוזמנים: אפרים זינגר - מנכ"ל הוועד האולימפי

טל קרפמן - ממלא מקום יו"ר איגוד טניס שולחן

יוסי סלינימסקי - חבר איגוד הטניס

איציק בן-דור - מנהל מחלקת הספורט בהוד-השרון,

  חבר באיגוד טניס שולחן

אורי חרל"פ - מינהל הספורט, משרד החינוך

עו"ד אלי מויאל - ראש עיריית שדרות

יוסי כהן - מ"מ ראש עיריית שדרות

ארנסט קלדררו - שחקן, שדרות

אלכסנדר שטיינברג - שחקן, שדרות

אלון חזן - מנהל מחלקת הספורט בעיריית אשדוד

אריה ניר - מרכז השלטון המקומי

חיים אביטל - מנהל מחלקת הספורט, שדרות

צליל בן אבו - נציגת נוער בשדרות דוברת מועצת נוער בשדרות

יעל פרבר - מתאמת בין הכנסת למשרד החינוך

מנהלת הוועדה: יהודית גידלי

קצרנית: תמר מרימוביץ

סירוב איגוד טניס שולחן מאשדוד להגיע לשדרות מפאת חשש טילים

היו"ר אילן שלגי:

אני פותח את הישיבה. נכון לעכשיו, עדיין לא הגיעו נציגים משדרות או
מיישובים אחרים. ניסינו לדאוג שיגיעו לכאן נציגים מכמה מהיישובים, וגם
ביקשנו שיגיעו אנשים מאשדוד שנוגעים לנושא.

יהודית גידלי:

אשדוד בסופו של דבר טרחה להודיע שנציג אחד יבוא.

היו"ר אילן שלגי:

אולי הוא בדרך לכאן. מה שמאד הטריד אותי בידיעה שהופיעה בעיתונות לפני
כשבוע זה עצם התקדים שקבוצת ספורט ישראלית מסרבת לבוא למפגש ספורטיבי
בישראל, בשדרות, משום איום טילי הקסאם. אז אנחנו יודעים שלפעמים עיתונים לא
מדייקים, או מוציאים דברים מפרופורציה, אבל בכל זאת נראה לי נכון שוועדת
החינוך והתרבות תתייחס לעניין זה, כי אם זאת חלילה איזושהי תופעה שעלולה
להתרחב, צריך לחסום אותה עוד באיבה.

אני משער שהאנשים הנכבדים שהגיעו לישיבה יסכימו אתי, כי כולנו קצת מתוסכלים
ועצובים - ולפחות בהתחלה כעסנו על כך - כאשר קבוצות ספורט מחוץ לארץ סירבו
לבוא לישראל בגלל המצב הביטחוני. הסתגלנו לעניין הזה בלית ברירה. קבוצות
ישראליות במפגשים בינלאומיים גם יוצאות מהמדינה כדי לקיים בחוץ לארץ משחקים
ביתיים, אבל זה אילוץ שלמרות כל התסכול שמלווה אותו, אנחנו מסתגלים אליו.

אבל כאשר ספורטאים ישראלים לא מוכנים לנסוע במקרה ההוא מרחק של חצי שעה,
בגלל חשש של איזשהו סיכון ביטחוני, זה בוודאי דבר שאנחנו צריכים להתייחס
אליו ולבלום אותו. אני מבקש מהמוזמנים להתייחס לנושא. אולי מר חרל"פ, נציג
משרד החינוך, ירצה לפתוח ולומר איך המשרד מתייחס לעניין.

אורי חרל"פ:

למעשה, ברגע שקראנו את הסיפור בעיתונות, עשינו בדיקה גם עם הקבוצה וגם עם
האיגוד. קודם כל, צריך לציין שאנחנו רואים את המקרה הזה בעין לא יפה, אבל
צריך גם להגיד שהדברים הם לא כל-כך קיצוניים כפי שהם צוירו בעיתון. יש מנהג
בספורט, שקבוצה זכאית לבקש, מסיבות כלשהן, דחיות משחק. נציגי האיגודים
יודעים יותר טוב ממני, שהקבוצה ביקשה דחיית משחק.

היו"ר אילן שלגי:

זה העניין הטכני הפרוצדורלי.

אורי חרל"פ:

בדיוק. יש תקנון שמאפשר לקבוצה לדחות משחק.

זה ברור שאין הצדקה למה שקרה שם, ואני לא מגן על הקבוצה. כשדיברתי עם מנהל
הקבוצה שנמצא עכשיו בחוץ לארץ, הוא אמר לי שאדם בן 69 ונכת צה"ל לא רצו
באותו ערב לנסוע לשם, והוא ביקש לקבוע מועד חדש למשחק, עד שיירגע המצב. שוב
אני רוצה לומר שעלינו זה לא מקובל. אנחנו כתבנו מכתב גם לאיגוד וגם לקבוצה,
ובו אמרנו שלא נראה לנו שבגלל סיבות אלה יש לאשר לקבוצות לא להגיע למשחק
בשדרות. דרך אגב, זאת תופעה חדשה בשדרות מאז הסקאדים נפלו שם, אבל זאת לא
תופעה חדשה בספורט הישראלי.

היו"ר אילן שלגי:

היו תופעות דומות לגבי קריית-שמונה ונהרייה. ביקשתי גם מנציגים מהמקומות
האלה להגיע לוועדה.

אורי חרל"פ:

היו קבוצות בשומרון שהיו צריכות להגיע ליישובים ערביים. גם אז התרענו על
המצב, כי היה מדובר בתופעה נרחבת מאד בכדורגל. קבוצות הודיעו שהן לא רוצות
לנסוע לשם, ובעקבות ואמרו שהן לא רוצות להגיע לטירה.

היו"ר אילן שלגי:

אני משער שאתה מזכיר תופעות בתקופת אוקטובר 2000, כשהיתה מתיחות רבה.

אורי חרל"פ:

כל פעם שהתעורר איזשהו מתח בארץ או איזה פיגוע, זה קרה בעיקר עם קבוצות
ילדים ונוער. צריך לעשות הפרדה בעניין הזה.

היו"ר אילן שלגי:

בוודאי.

אורי חרל"פ:

אנחנו לא מסכימים לזה. כאזרח, אני אומר שטוב שוועדת החינוך והתרבות מטפלת
בעניין הזה, כי אני חושב שזאת בעיה של חינוך.

היו"ר אילן שלגי:

זה יותר חינוך מאשר ספורט.

טל קרפמן:

לפי מה שקראנו בעיתון, הכתב סילף קצת את הדברים. התבקשה פה דחיית משחק מצד
אגודת בית"ר אשדוד. במשך השנה נתקלנו בבקשות כאלה פעם בשבוע בממוצע,
כשהוועדה התכנסה לדון בכל מיני משחקים שהיו אמורים להתקיים במקומות שונים
בארץ.

איגוד טניס שולחן לא מאפשר לדברים האלה לקרות. אנחנו לא מבטלים משחקים
במקומות, כמו: שדרות או מעלה אדומים. אנחנו מתנגדים לזה. אנחנו מודיעים
לאגודות באופן חד-משמעי, שכל משחק שצריך להתקיים בשדרות או במעלה אדומים או
במקום אחר, יתקיים. מה שאנחנו מוכנים לעשות זה להזיז את המועדים, וזה מה
שקרה פה. ביקשה האגודה מהאיגוד לדחות משחק. נציג של ועדת ליגה וגביע שדן
פעם בשבוע בבקשות האלה, נתן לה תשובה חיובית באותו יום, אחרי שהוועדה סיימה
את עבודתה. הוא בסך הכל רצה לדחות את המשחק.

היו"ר אילן שלגי:

האם לאחר הדחייה קובעים מייד תאריך אחר?

טל קרפמן:

משתדלים לקבוע תאריך חלופי. חברי הנהלת האיגוד לא ידעו על כך. קראנו בעיתון
כמו כולם, שהתבצעה דחייה. עלינו הנושא הזה לא מקובל לחלוטין. לכן, כבר ביום
ראשון לאחר פרסום הכתבה, הוצאנו מכתב לשתי האגודות, שהמשחק יתקיים כבר
השבוע. קבענו להם תאריך ומועד, ומבחינתנו המשחק הזה יתקיים בשבוע הקרוב -
למרות שאגודה כזאת או אחרת מתנגדות, אבל מבחינתנו, אנחנו לא מסכימים לא
לדחייה ולא לביטול או דחיית משחקים באגודות כאלה שהן בעייתיות.

יש מנהלי אגודה שמבקשים דחיות למשחקים שמתקיימים בכל מיני מקומות; גם
ירושלים מבחינתם מהווה בעיה. אורי חרל"פ ציין פה כמה ענפים שיש לגביהם
בעיות - אום אל-פאחם או מעלה אדומים. אותו מנהל אגודה לפני חודשיים כתב
מכתב לוועדת ליגה וגביע, ובו הוא ביקש בדיוק אותו דבר - בגלל שנפלו טילי
קסאם בשדרות, הוא ביקש לא לשחק בשדרות.

היו"ר אילן שלגי:

כלומר, לפני חודשיים היה מקרה דומה.

טל קרפמן:

זה אותו מקרה - מדובר באותו מנהל אגודה. בושה אין להם בקטע הזה.

היו"ר אילן שלגי:

אז מה קרה לפני חודשיים?

טל קרפמן:

ועדת ליגה וגביע דנה על הנושא באותו יום. היא שלחה להם תשובה שלילית, שהיא
לא מאשרת את בקשתם ושהמשחק יתקיים במועד המקורי. אותו מנהל אגודה שמנהל שתי
אגודות באשדוד, פנה עכשיו בפעם השנייה באותה בקשה. אחרי שבפעם הקודמת בקשתו
נענתה בשלילה, הוא ראה שנשאר חבר ועדה אחד והוא לחץ עליו.

היו"ר אילן שלגי:

אבל אילו הוא היה מבקש ממך דחייה בלי לנמק, אני מניח שהייתם בודקים את
העניין ומאפשרים דחייה.

טל קרפמן:

אם האגודה השנייה מסכימה. היו דוחים את המועד, אבל המשחק היה מתקיים
בשדרות. היה מקרה זהה במעלה אדומים. פנינו לאגודת מעלה אדומים, ואמרנו שיש
בעייתיות מסוימת. הצענו לפתור את הבעיה על הצד הטוב ביותר. הפתרון שנמצא
הוא שיבואו למעלה אדומים בימי שבת. אנחנו אמרנו שאיגוד טניס שולחן מתנגד
לבטל משחקים.

היו"ר אילן שלגי:

אני מבין שדובר על ימי שבת, משום שאז לא נוסעים בערב. האם לא היתה בעיה של
חילול שבת לגבי חלק מהאנשים?

טל קרפמן:

במקרה של האגודות האלה, מי שאין לו בעיה לחלל שבת, נוסע בשבת. אם אתה מעלה
את הנושא של חילול שבת, אני אציין שקודמך, חבר-הכנסת זבולון אורלב, פנה
לאיגוד טניס שולחן בנושא הזה של חילול שבת לפני למעלה משנה. איגוד טניס
שולחן פתר את הבעיה - הוא לא מקיים תחרויות בשבת עקב הפניות האלה, כך שאתה
רואה שאנחנו משתדלים לפתור בעיות שצצות מכל מיני כיוונים ולתת מענה לכל
מיני פניות, הכל במידת האפשר.

אפרים זינגר:

ברשותכם, אני רוצה להגיע מעט למקרו, ולהסתכל על הנושא הזה לא כעל CASE
STUDY, אלא להיעזר בו. אנחנו מתמודדים יום יום מזה תקופה די ארוכה עם סירוב
נבחרות וקבוצות מהעולם הרחב לבוא ולהתחרות במדינת-ישראל, מנימוקים
ביטחוניים. אותן נבחרות וקבוצות טוענות שהן חוששות להגיע לכאן, ולצורך
העניין, מבחינתן זה לא משנה אם המשחק יתקיים בשדרות או באריאל.

היו"ר אילן שלגי:

אלה הגויים, מה לעשות? אנחנו עכשיו מדברים על הישראלים.

אפרים זינגר:

אנחנו נאבקים בזה. בסופו של דבר, גורם שלא מגיע למשחק, נענש על ידינו כמיטב
יכולתנו, כי אי אפשר להכריח אף אחד להגיע למשחק. תחרות פנים ארצית חייבת
להתקיים.

תפקידם של האיגוד ושל גופי הספורט הוא לבצע את תכנית המשחקים. כאשר עולה
נושא של ביטחון או אבטחה, זה לא מן העניין שנוגע רק לאיגודי הספורט. יש לנו
לפעמים נטייה לעסוק בכל דבר. אם קבוצה מסוימת מרגישה שהיא לא יכולה להגיע
למקום מסוים, יש גורמי ביטחון שמטפלים בנושא - לשם כך הם קיימים. אין זה
מתפקידם של האיגוד או של הקבוצה לקבוע בנושאי ביטחון. אם גורמים מוסמכים,
כמו: משטרה או גורמים אחרים, אומרים שהקבוצה יכולה להגיע, היא צריכה להגיע
לשם. אסור להשתמש בנימוק הזה כתירוץ לדברים אחרים.

כפי שיושב-ראש הוועדה ציין, צריך לגדוע את התופעה הזאת באיבה ולא לאפשר לה
להתקיים. אני לא מאמין שזה הגיע לממדים של תופעה. אורי חרל"פ ציין שזה
עניין נקודתי. אנחנו חיים במדינה דמוקרטית, ולכן קבוצה שלא תרצה לשחק -
תיענש, בלי קשר לנימוק מדוע היא לא באה למשחק. כמובן שכל שאר הפרמטרים
מתקיימים.

הנושא הזה הוא חשוב, מאחר שיש לזה השלכה על המסגרת הרחבה יותר. אני מציע
לנו לא להשתמש בשם הביטחון והאבטחה לשווא, כי אם נתחיל בגישה הזאת, אנה אנו
באים? לפיכך, צריכה להינקט פה מדיניות מאד נחרצת וקשוחה. אני מקווה ובטוח
שהאיגודים יעשו ככל יכולתם, כדי שתופעות כאלה לא יתרחשו, אבל אם תופעה כזאת
תחזור על עצמה, צריך לטפל בה בכל חומרת הדין, ולהתייחס לקבוצה כזאת כאל
קבוצה שלא עומדת בתקנות, עד כדי הוצאתה מתחרויות הליגה, או אף להתייחס אליה
באופן חמור מזה.

היו"ר אילן שלגי:

מר זינגר, אתה השתמשת בביטוי שאני נקטתי בו בתחילת הישיבה - לגדוע את
התופעה הזאת באיבה. אני לא בקיא בסנקציות שניתנות לכם בתקנות. אני מניח שזה
מתחיל מהפסד טכני, כאשר מישהו לא מופיע, ושזה מגיע עד הרחקה. אני גם לא
יודע מה הסמכויות שלכם, אם יש לכם איזשהו בית-דין שיכול להפעיל סמכויות,
וכמה זמן לוקח לכם להפעיל סנקציה חריפה ביותר על קבוצה שלא באה לשחק למען
יראו וייראו. אני שומע שלגבי אשדוד זאת כבר פעם שנייה שקורה דבר כזה. עד
כמה זה אפשרי, או שאתה אומר לי שזאת פרוצדורה שאורכת חצי שנה?

טל קרפמן:

לא, יש בית-דין שמורכב מהשופט בדימוס שאול אלוני. זה בית-דין שמפעיל את כל
השירותים של כל איגודי הספורט השונים. אנחנו כבר הכנו בקשה לוועדת המשמעת
של בית-הדין. אני מאמין שתוך חודש תתקבל שם החלטה.

היו"ר אילן שלגי:

של ועדת המשמעת או של בית-הדין?

טל קרפמן:

של ועדת המשמעת.

היו"ר אילן שלגי:

והיא צריכה להגיש תלונה לבית-הדין?

טל קרפמן:

לא, היא מחליטה. אנחנו מגישים תלונה לוועדת המשמעת, וועדת המשמעת צריכה
לקבל החלטה.

היו"ר אילן שלגי:

איפה נכנס השופט אלוני לתמונה?

טל קרפמן:

הוא מעל ועדת המשמעת. אם יש ערעור, מערערים לבית-הדין העליון. זאת פעם
ראשונה שקורה מקרה כזה. אני לא יודע איזה סנקציות יכולה ועדת המשמעת להפעיל
נגד האגודה.

היו"ר אילן שלגי:

אני שומע שזה מקרה שקורה פעם שנייה.

טל קרפמן:

לבקש דחייה - אפשר.

איציק בן-דור:

אפרים זינגר אומר שלא מדובר בתופעה, אבל אנחנו כמנהלי מחלקות ספורט נפגשים
הרבה, ויודעים שיש תופעה כזאת, כשמדובר באריאל, באלפי מנשה ובכל מיני
יישובים מעבר לקו הירוק. ליישובים האלה יש בעיה עם תחרויות, כי קבוצות לא
רוצות להגיע אליהם, אז בואו לא נטמון את ראשינו בחול, ונבין שבמצב הביטחוני
הקיים היום במדינה יש לנו בעיה.

אני לא מקבל את הגישה, שלא צריך להגיע למשחק בשדרות בגלל שנפל טיל קסאם.
אני בשבת השתתפתי במשחק כדורגל בכפר קאסם מטעם מחלקת הספורט של הוד השרון,
ואני נוסע לערים ערביות, ולא חושב שזה צריך להרתיע אותנו. אבל אם מדובר
בילדים או בהורים לילדים בגילאי 8-12, הם לא מוכנים לקחת על עצמם את הסיכון
הזה. ברגע שהורים לא מוכנים לקחת את הסיכון הזה, מנהלי האגודות לא מוכנים
לקחת אחריות, במיוחד כשההורים לא מוכנים לקחת על עצמם את הסיכון הזה.

בואו נחשוב שאולי לא מדובר בתופעה כללית, אבל המקרים האלה קורים הרבה מאד
פעמים, ולכן אני לא מאמין שנוכל למצוא להם פתרון החל ממחר בבוקר. לשדרות
אפשר למצוא פתרון החל ממחר בבוקר. נסגרות קבוצות וליגות שלמות, לא מתקיימות
תחרויות בכל מיני יישובים בקו הירוק. להגיד שזה לא מקובל היום לבקש לדחות
משחקים? אז אני אומר שכן מבקשים.

לדעתי, נעשתה פה טעות נקודתית באיגוד שאישר בקשה כזאת, אבל אחרי זה העניין
תוקן מהר. המשחק יתקיים כבר השבוע. באופן עקרוני וכללי, אפשר להגיד שתופעה
כזאת קיימת. גם אנחנו היום כהורים, לא ניקח את הילדים שלנו מחר למשחק
לאריאל.

היו"ר אילן שלגי:

נדמה לי שכבר היתה פה הסכמה כללית שנושא של ילדים ונוער שייך לדיון נפרד.

איציק בן-דור:

אני התייחסתי למה שאמר אפרים זינגר.

בקשר לאירוע הזה, על פניו אני חושב שנעשתה טעות שצריך לתקן אותה. זאת טעות
שיכולה לקרות.

גילה פינקלשטיין:

אנחנו שמחים לשמוע שנעשתה טעות ושיתקנו אותה. כולנו בשר ודם.

אורי אריאל:

בוקר טוב. אני הגעתי באיחור, אבל שמעתי שיש הבנה והסכמה פה. אני רוצה להגיד
לכם, לאיגוד בעיקר, תנסו אולי ליזום במקום כמו שדרות - ולא כל היישובים
אותו דבר, אני מאד בעד שתגיעו גם לאריאל - משחק ידידותי שאתם מובילים אותו,
ולא ליגה א' בוגרים. ליגה א' זה נהדר, אבל מה יקרה אם האיגוד יגיד "אני
לוקח על עצמי לארגן גם מבחינה תקציבית וגם מבחינת הארגון שתי קבוצות
מהלאומית או משחק ידידותי כזה כהצדעה לתושבי שדרות"?

אני חושב שאם תעשו את זה בצורה הזאת, קודם כל תושבי שדרות ירוויחו, ושנית
המסר יהיה הרבה יותר ברור. שמענו שהיתה טעות ושמתקנים אותה. זה בסדר, תעשו
את זה. הרי יש שם בעיה. זה לא סתם איזה מקום נייטרלי, ואם היתה בעיה -
מתקנים אותה.

לכן הצעתי היא שאתם תיקחו את זה על עצמכם, אולי בחסות הוועדה, כדי שגם
לוועדה יהיה משקל. גם אנחנו נבוא לשם, כי חסות זה שום דבר. יכול להיות
שאנחנו צריכים לבוא לשם, ובאיזושהי צורה לארגן פה משהו לא בעוד שנה, כי אלה
דברים שצריך לעשות עכשיו.

היו"ר אילן שלגי:

הוועדה הזאת מבקרת בשדרות ב-23 בחודש. אם אפשר לצרף לתאריך הזה את העניין
הזה, זה יהיה יפה.

אורי אריאל:

זה לא מחויב, העיקר שאתם תעשו. אני מציע לכם לבדוק את זה כמודל, גם במקומות
אחרים. עד שיגיעו לאריאל, אפשר בינתיים להגיע לאלפי מנשה, שנמצאת שלוש דקות
נסיעה מכפר-סבא, ולקיים שם משחק ידידותי. זה עניין פסיכולוגי בעיקר. מסרים
אלה חשובים, כי זה ברור שהאיגוד תומך ומארגן, ואז אפשר לדאוג לחסות כזאת או
אחרת. אולי אפשר להביא את הנשיא. אני לא רוצה שתשתמע מזה איזו מעורבות
פוליטית, כי אנחנו רוצים דבר הפוך מזה - אנחנו רוצים להגיע פה לדבר רחב.
אולי צריך להביא כמה נציגי מפלגות, כי זה עניין אנושי, שהספורט מאחד בין
אוכלוסיות שונות מגוונים שונים. פה יש הזדמנות להוכיח את זה הלכה למעשה.

נדמה לי שבכדורגל מוזמנים ילדים מאזורי קו עימות - מהצפון, מגילה, מיהודה
ושומרון. זה מאד תורם לאותם ילדים. הם במשך שעתיים יכולים לנקות את הראש.
הבנתי שבכדורסל העניין הזה לא עובד. לא הבנתי למה, אולי בגלל שיש איזו
התנגדות לעניין. אם תוכלו, תדאגו לכך שהאיגודים השונים יזמינו תחרויות לפי
האפשרויות. זה תלוי בגודל האולם ובכמות הכרטיסים שנמכרים. תחליטו גם בתחום
הזה על מבצע שישתתפו בו ילדי קו עימות, ותבדקו איך אפשר לשלב אותם באירועים
האלה. אני מאד אודה לכם, אם תתנו איזשהו דיווח בעוד שבועיים או שלושה
שבועות ליושב-ראש הוועדה שעשיתם כך וכך. הכל בגדר רצון טוב, אני לא מבקר
אתכם או כופה זאת עליכם, אלא מבקש זאת מכם. אם הדבר אפשרי, אני חושב שזאת
תהיה תרומה מצוינת.

חיים אביטל:

אני מתנצל על האיחור. הייתי רוצה לדעת מה מטרת הישיבה הזאת.

אלון חזן:

אני נציג מחלקת הספורט בעיריית אשדוד. ראש העיר רצה להגיע לישיבה, אבל בגלל
התחייבויות קודמות הוא לא יכול היה להגיע לכאן. אני נבחרתי לייצג את העיר
אשדוד.

היו"ר אילן שלגי:

הגיעה עכשיו נציגות מכובדת של עיריית שדרות ואשדוד. נתמצת דברים שנאמרו
בתחילת הישיבה, שהתחילה בזמן. אני מצאתי לנכון לכנס את הישיבה הזאת, אחרי
הידיעה שהתפרסמה בעיתון "ידיעות אחרונות" לפני כשבוע. אנחנו יודעים
שעיתונים לא תמיד מדייקים ולפעמים מוציאים דברים מפרופורציות, אבל הדבר הזה
בהחלט נראה לי מחייב התייחסות של ועדת החינוך והתרבות. תופעה כזאת, ככל
שהיא קיימת, צריך לגדוע אותה באיבה.

עד עכשיו כל הדוברים, כמובן, הסכימו. מר טל קרפמן, שהוא ממלא מקום יושב-ראש
איגוד טניס שולחן סיפר לנו על פניות שהגיעו מהקבוצה מאשדוד לדחיית המשחק.
מסתבר שגם התקבלה בקשה דומה לפני כחודשיים. גם שמענו פה אנשים שהתבטאו
ואמרו, שהתופעה קיימת גם כשמדובר ביציאה, לפעמים אל מעבר לקו הירוק, או
בנסיעה של קבוצות ספורט לכפרים של מיעוטים. בוודאי שהתופעה הזאת רחבה,
ואולי נצטרך להתייחס אליה בהזדמנות אחרת בצורה כוללת יותר, כאשר יש תת בעיה
שהיא קבוצות של ילדים ונוער.

אולי אפשר לבקש מראש העיר שדרות, ואחר-כך גם מהספורטאים ומהנציג של עיריית
אשדוד, לספר איך הם רואים את הנושא ומה המחשבות שלהם בעניין.

אלי מויאל:

אני אדבר ברמה הלאומית וברמה המקומית. אני לא מכיר את הנוכחים פה, אבל אני
חייב להגיד שאני לא חושב שיש להפלות בין חלקי ארץ-ישראל. כל תופעה כזאת,
שקבוצת ספורט תגיד שהיא מפחדת לנסוע בחלק מסוים של ארץ-ישראל שהשלטון
הישראלי שולט בו היא תופעה מגונה, שלדעתי גם תגונה על-ידי כל היושבים סביב
השולחן הזה.

חברים, יש לנו בעיה בתחום הספורט עם קבוצות מחוץ לארץ. קבוצות לא באות לשחק
פה. אני מדבר על הרמה הלאומית, על קבוצות כדורגל באירופה. כולנו צועקים
שמדובר באנטישמיות. לכן, לא ייתכן שתהיה תופעה כזאת פה במדינת-ישראל.

מבחינתי, זה קטגורי וזה מוחלט לגמרי. אני לא אגיד לך את דעתי על
ההתנחלויות, כי זה בכלל לא משנה. אני חושב שצריך לשחק גם בהתנחלויות, כל
עוד השלטון והצבא שולטים שם. אם אנחנו רוצים לשדר איזשהו חוסן לאומי - ואני
לא מדבר על הרמה הפוליטית, אלא על הרמה הלאומית - כל המערכה שמנוהלת נגדנו
היום, גם על-ידי השכנים שלנו וגם על-ידי העולם, מטרתה לרכך אותנו ולעשות
אותנו חלשים. אם זה יתחיל בספורט, אני לא יודע איפה זה ייגמר. יהיו כאלה
שבכלל לא ירצו להגיע לירושלים, כי אוטובוסים מתפוצצים פה, ובוודאי לא ירצו
להגיע גם לחיפה כי גם שם מתפוצצים אוטובוסים. יכול להיות שאי אפשר יהיה
לעשות דבר בחברון, כי יש שם איזשהו שביל שיורים עליו מכמה בתים.

צריך להוציא גינוי לתופעה הזאת. להערכתי, לא מספיק להוציא גינוי, אלא גם
צריך למצות את הדין עם אלה שביקשו את הדחייה ועם אלה שנתנו לקבוצה את הרשות
לא להגיע למשחק.

אלכסנדר שטיינברג:

אני יכול להוסיף כמה מילים מההיבט החוקי של הספורט. מלבד העניין של טילי
הקסאמים, אני מאד נפגעתי מהאופן שבו הדברים קרו. יוסי התקשר אליי ביום
שישי, ואמר לי: אנחנו צריכים להגיע אליכם למשחק טניס שולחן ביום ראשון.
אמרתי לו שאנחנו מחכים להם. הוא הציע לי לבוא אליהם לשחק. שאלתי למה,
ואמרתי שאם אין לו סיבה מיוחדת, אנחנו מעדיפים את המגרש הביתי. הוא אמר שיש
אצלנו טילי קסאמים. אמרתי לו: לא יפה איך שאתה מדבר, יוסי. הוא אמר: טוב,
נראה מה נעשה.

ביום ראשון בשעה 16:30 קיבלתי טלפון משחקן אחר, לא מהליגה שלנו, אלא מקבוצה
אחרת שלנו, שאמר שלא יוסי התקשר מאשדוד, אלא מישהו אחר התקשר ואמר שהם לא
יגיעו לשדרות. הוא אמר לי שהם פנו לאיגוד, ושיש להם אישור לכך, ושאנחנו
נקבל על כך הודעה בפקס.

שאלתי אנשים אם ככה יכולים להתנהל הדברים. חיכינו להם עד שעה 20:45, אז
אמרנו שכנראה קרה משהו. מילאתי את הטופס, ביקשתי ניצחון טכני, אבל עוד לא
שלחתי אותו, כי אמרתי שמשהו לא נראה לי. ביום שלישי בבוקר קיבלתי פנייה
מהמזכירות של האיגוד, ונשאלה השאלה האם קיבלנו את הפקס. אמרתי שלא קיבלתי
שום פקס.

היו"ר אילן שלגי:

אתה אומר, שלמעשה, לא קיבלתם הודעה מסודרת שהם לא מגיעים.

אלכסנדר שטיינברג:

איך אפשר לנהל משחק בצורה כזאת? לא קיבלנו הודעה שלא יתקיים משחק. רק ביום
שלישי ראיתי את הפקס. כתובה שם בקשה שלא לקבל הפסד טכני, כי הם מוכנים לשחק
בחוץ ולשלם לנו את הוצאות הנסיעה. אולי הוא גם יגיד לי לקחת את המזוודות
שלנו ולצאת משדרות? יש הרבה סיבות לדחות משחק, אבל להשתמש בסיבה כזאת? אני
אדם ששולט ברגשות שלו, אבל יש לי חברים שהשתוללו בגלל זה. שני שחקנים שלנו
נוסעים למעלה אדומים, ואנחנו עכשיו משחקים עם קבוצות מלוד, מירושלים וממעלה
אדומים, בלי שום בעיה.

היו"ר אילן שלגי:

אין ספק שאתם הצד הנפגע בפרשה הזאת מכל המובנים.

אלכסנדר שטיינברג:

אנחנו רוצים לשחק.

היו"ר אילן שלגי:

אני מניח שהאיגוד גם יבדוק, מעבר לנושא העקרוני, את העניין עצמו שלא נמסרה
הודעה מסודרת ושלא התייחסו אליכם כיאות.

חיים אביטל:

מעבר למה שראש העיר שלי אמר, ואני מסכים לכל מילה שהוא אמר, יש עניין של
תקנון של איגוד, והוא נמצא כאן. זה לא ייתכן שקבוצות מסוימות לא ינהגו לפי
אותו תקנון. הרי קסאמים נפלו בשדרות גם שבוע לפני כן וגם שבועיים לפני כן,
אז זה בלתי אפשרי באותו יום שאמור להתקיים המשחק לקבל פקס, כשאני בכלל לא
הגעתי לעבודה באותו יום. רק יום למחרת קראתי את הפקס הזה.

היו"ר אילן שלגי:

בוא נבדיל בין הפגיעה והנושא המהותי של חשש מלהגיע לעיר שהיא באיום של
קסאמים לבין ההתנהגות הלא ראויה וההודעה הלא מסודרת ולא מכובדת.

חיים אביטל:

מעבר לזה, אני אומר שאם האיגוד כותב תקנון, עליו גם להיות צמוד אליו. הוא
לא יכול לסתור אותו.

היו"ר אילן שלגי:

אלה טענותיך שמופנות לאיגוד, וזה לא לשולחן הזה כרגע.

אלי מויאל:

אם הזכרתם את האיגוד, אני רוצה להעיר עוד הערה אחת. נדמה לי שלאיגוד בכלל
אין סמכות, לא חוקית ולא משפטית, לדחות את המשחק על הרקע הזה, כי הוא לא
קובע את המצב הביטחוני בארץ. כל החלטה שלו היא פסולה לחלוטין. עם כל הכבוד
שאנחנו רוחשים לאיגוד הטניס, הוא לא יכול לקבוע איזה אזור מסוכן ואיזה לא.

אפרים זינגר:

אף איגוד לא יכול.

היו"ר אילן שלגי:

איגוד יכול להתייחס לכך, שההודעה נמסרה בפקס ברגע האחרון - לעניין הזה,
בוודאי שלא לעניין המהותי הרבה יותר שבו אנחנו דנים.

אלון חזן:

שמעתי את הצד הנפגע מספורטאי שדרות, ואני לא רוצה להישמע כצד הפוגע, כי אני
בסך הכל בא בתור נציג עיריית אשדוד. אני בא כצד שמחזק את ידי העיר שדרות,
יותר מאשר כמייצג את קבוצת הטניס שולחן שם.

היו"ר אילן שלגי:

בזה לא היה לנו ספק.

אלון חזן:

בסופו של דבר, כמו כל עם ישראל, פתחנו את העיתונים ביום שלמחרת, וקראנו את
הידיעה שקשורה לקבוצת הטניס שולחן שלנו.

אני חייב לציין שהקבוצה מתנהלת כעמותה פרטית לכל דבר - היא לא מדווחת לנו
על כל פעילות שלה, אבל היא מקבלת תקצוב מעיריית אשדוד. גם בגלל שהיא
מתוקצבת על-ידי עיריית אשדוד, היא תצטרך לשלם במלוא החומרה, במידה שיתברר
שכך הם פני הדברים.

היה לי יותר קל להביא לפה היום את יושב-ראש העמותה, שהוא האיש החזק בטניס
שולחן באשדוד, כדי שיישב פה לצדי וייתן הסברים מדויקים יותר, אבל אותו אדם
לא נמצא בארץ כבר שבוע ימים, כך שאני לא יכול לתת לכם הסברים בשמו. אבל אני
יכול להגיד לכם שככדורגלן נבחרת ישראל ב-12 השנים האחרונות, אני חייב לחזק
את ידיו של אלי מויאל ואת מה שהוא אמר פה. אנחנו רואים את הכדורגל האירופי
בשנים האחרונות מחרים פעם אחר פעם את הכדורגל הישראלי בכך שהוא מסרב להגיע
לארץ. אני לא יכול להגיד לך, שאני אפילו לא מעט מצטער על מה שאני קורא
ושומע, כי בסופו של דבר אנחנו מחזקים את הידיים של אלה שבאים ומנגחים אותנו
פעם אחר פעם.

שמעתי פה מקודם איזושהי התייחסות לעניין, ואני חייב לציין שגם אני רואה את
העניין הזה קורה פעם אחר פעם. היום זאת שדרות, מחר זה יישוב אחר וכל פעם
מדובר על עוד יישוב ועוד יישוב. חייבים פעם אחת לעשות סוף לדברים האלה, ולא
על-ידי הקמת ועדה כזאת עד שתצוץ הבעיה הבאה. חייבים לספק תשובות לכל
המקומות האלה, והם חייבים לקבל תשובות רציניות, לא רק לגבי טניס שולחן, אלא
גם לגבי קבוצות הכדורגל וקבוצות הכדורסל, ולהביא אותם לאזורים ולמקומות שהם
קווי עימות.

אנחנו רואים שקווי העימות מתקדמים כל פעם יותר ויותר לכיוון הבית שלנו, כל
אחד לכיוון הבית שלו. אנחנו באים ואומרים שבאיזשהו מקום הספורט חוצה
גבולות, אבל כנראה שאת הגבולות האלה אנחנו לא מצליחים לחצות.

אני מקווה שבתור נציג עיריית אשדוד, אני, אנשים אחרים ממקומות אחרים וחברי
הוועדה ניתן איזשהו מענה למקומות האלה, כדי שלא נצטרך להתחמק מפעילות כזאת
או אחרת, אלא יתקיימו איזה שהן פעולות יזומות של ענפי ספורט שונים במקומות
האלה. כך אולי נקרב אלינו את התושבים מהמקומות הללו ואת עצמנו אליהם.

אריה ניר:

אני כמובן מצטרף לדעתם של כל אלה שדיברו לפניי לגבי חומרת המעשה שנעשה, אבל
כשאני מנסה לחשוב, מעבר לקריאה שתצא מכאן, מה יכול למנוע בעתיד הישנות
מקרים מהסוג הזה, אני קצת מתקשה לראות איך זה ייעשה על-פי תקנון האיגודים
השונים, אם נסתכל מעבר לטניס שולחן, כי אי הופעה היא אי הופעה בכל מצב ובכל
מקרה, והסנקציה על כך היא אותה סנקציה, ולא משנה מה היא הסיבה לאי הופעה.

עלה בראשי הרעיון שיכול להיות שצריכה לצאת מכאן קריאה של עיכוב או הקפאת
כספי ציבור לקבוצה שעושה מעשה מהסוג הזה.

אפרים זינגר:

אני רוצה להציע הצעה, במידה שיושב-ראש הוועדה יקבל אותה וראש העיר יסכים
לה. אמרתם שבתאריך 23 במרץ ועדת החינוך והתרבות תבקר בעיר שדרות. אני מוכן
לארגן את הספורטאים האולימפיים הבולטים ולדאוג לכך שהם יגיעו בתאריך הזה
לשדרות יחד עם הוועדה. במהלך הביקור הם יוכלו להיפגש עם תלמידי בתי-הספר
לשעה עד שעה וחצי. הם יוכלו לספר על החוויות שלהם, ויכול להיות שאפילו יכול
להתקיים מפגש בלתי אמצעי. מהניסיון שנצבר מביקורים של הספורטאים האולימפיים
במקומות שונים, זו חוויה בלתי רגילה לדור הצעיר לראות את גל פרידמן, זאבי
וכל החבר'ה האלה, שמעבר ליכולת שלהם לרוץ מהר יותר, גבוה יותר וחזק יותר,
יש גם באישיות שלהם מסר שחורג מעבר לספורט.

היו"ר אילן שלגי:

זו הצעה יפה.

אפרים זינגר:

אם ההצעה מקובלת עליכם, אני אתאם את זה ישירות אתך כבר אחר-הצהרים. אני
חושב שזה יהיה מסר חזק מאד, שהספורטאים האולימפיים הבולטים של מדינת-ישראל
מגיעים לשדרות.

טל קרפמן:

אנחנו נשתדל להצטרף לסיור שלכם, כפי שעשינו גם בקריית-שמונה. אנחנו הקדמנו
כבר את המאוחר לפני כשנה וחצי, אז הוצאנו את נבחרת ישראל לביקור
בקריית-שמונה לכל בתי-הספר. זה היה ביקור מוצלח. המטרה היא לקדם את הענף
הזה בכל הארץ.

צליל בן אבו:

נראה שתחום הספורט הולך וקורס. נראה לי שהנוער מחפש את התחום הזה ולא מוצא,
במיוחד בשדרות.

למרות כל האפשרויות להשתתף בחוגים, זה מאד מפריע שערי הסביבה לא משתתפות
בנושא. כחברה במועצת נוער, אני אישית מוחה נגד התופעה הזאת.

אלכסנדר שטיינברג:

בסביבה הטריטוריאלית שלנו של שדרות קיימים רק שני מועדוני טניס שולחן, שהם
שתי אימפריות - האחד בבאר-שבע והשני באשדוד. בין אשדוד לבאר-שבע נמצאות
אופקים, שדרות, אשקלון, נתיבות, קריית-גת ואזור לכיש. אנחנו עושים מאמצים
גדולים לפתח את העניין הזה. אנחנו חושבים שטניס שולחן חשוב מאד מבחינה
חינוכית ותרבותית לנוער, כי לא כל אחד יכול להירשם לקורס מחשבים. זה חשוב
שיהיו יותר פעילויות מהנות, כי זה אזור שיש בו כל-כך הרבה תושבים. יש
תושבים שיש להם הרבה מאד כשרונות. יצרנו קשר עם שחקנים מקריית-גת ומאשקלון
לפני מספר חודשים. הם באו אלינו ואנחנו שיחקנו איתם. יש הרבה שחקנים, אבל
הם לא מאורגנים, כי אין מישהו שיכול לדחוף ולקדם את העניין. אני לא יודע
למי אני צריך לפנות בעניין הזה - לאיגוד או למשרד החינוך.

אם אנחנו מדברים על טניס שולחן, אנחנו השתתפנו במשחק בדימונה. כשנכנסתי
לאולם, ראיתי שם 15 שולחנות, וילדים בגילאים 8-10 משחקים בצורה מדהימה.
ראיתי ילדה בת שמונה מכדררת מצד לצד. כשחזרתי לשדרות, אמרתי שגם בשדרות
יכול להיות דבר כזה. הייתי שמח מאד לראות בעתיד הקרוב גם בשדרות וגם
ביישובים אחרים את הענף הזה מתפתח, כי ילדים מגיל שבע עד מבוגרים בני 90
יכולים לשחק טניס שולחן. צריך לזכור שזה לא עולה הרבה כסף, כי תמיד אפשר
"לזרוק" שולחן או שניים בכל בית-ספר או בכל מקום.

אילן שלגי:

אני מנסח איזו הצעת סיכום.

אורי אריאל:

אבקש שתוסיף את מה שנאמר פה על-ידי ראש העיר וגם על-ידי אפרים זינגר,
שהסמכות היחידה לקבוע מצב ביטחוני בתוך הקו הירוק זה משטרת ישראל, ומעבר
לקו הירוק זה צה"ל. רק אם הם מודיעים שיש בעיה ביטחונית, יש אסמכתה
לאיגודים השונים - במקרה הזה מדובר באיגוד הטניס, אבל זה נכון לגבי כולם -
לקבוע שלא יתקיים משחק.

אורי חרל"פ:

זאת העמדה הרשמית של משרד החינוך. כתבנו את זה באותו נוסח לקבוצה.

יוסי כהן:

המשטרה ופיקוד העורף, לצורך העניין. בהקשר של הטילים, מדובר בפיקוד העורף.

יעל פרבר:

שלטונות הביטחון.

אורי אריאל:

תהיו זהירים כשאתם אומרים "שלטונות הביטחון", כי בסוף מישהו יגיד שהוא פנה
למוסד והוא אישר לו את הדחייה. יש אחריות ברורה בעניין הזה - המשטרה, פיקוד
העורף וצה"ל.

אלי מויאל:

ההחלטה של האיגוד צריכה להיפסל, בגלל שהיא ניתנה בחוסר סמכות.

אורי אריאל:

זה מקובל עליו. הוא אמר שהם מכירים בטעות, ושהם יתקנו אותה.

היו"ר אילן שלגי:

ברשותכם, אני אקרא את דברי הסיכום שכתבתי. אולי אחר-כך ייעשה בהם איזשהו
שיפוץ סגנוני, אבל זאת היא המהות:

ועדת החינוך והתרבות רואה בחומרה את התופעה של סירוב קבוצת ספורט ישראלית
לצאת למפגש ספורטיבי בעיר שדרות או בכל יישוב ישראלי, בשל טענה לסיכון
ביטחוני.

בעוד כולנו עומדים מתוסכלים נוכח סירובן של קבוצות ספורט מחוץ לארץ להגיע
למפגשי ספורט בישראל, הנה אנו נתקלים בתופעה דומה של ספורטאים ישראלים,
אותה יש לגדוע באיבה.

הוועדה והמוזמנים הסכימו, כי רק פיקוד העורף של צה"ל ומשטרת ישראל הם
הגורמים המוסמכים להודיע על מצב ביטחוני המונע ניידות.

ועדת החינוך והספורט קוראת לגורמי הספורט לגנות את התופעה ולנקוט בכל
ההליכים המתחייבים.

הוועדה תיאמה זה מכבר ביקור בעיר שדרות ל-23 בחודש זה, והיא מקבלת בברכה את
יוזמת מנכ"ל הוועד האולימפי וראש העיר שדרות לקיים באותו יום ביקור של
ספורטאים בכירים שייפגשו עם בני הנוער בשדרות.

אורי אריאל:

צריך להוסיף שהוועדה קוראת לאיגודים לחזק את העיר שדרות ואת יישובי קו
העימות.

היו"ר אילן שלגי:

בסדר גמור. תודה רבה, אני נועל את הישיבה.

הישיבה ננעלה בשעה 9:50
