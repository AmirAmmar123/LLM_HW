הכנסת העשרים

מושב שני

<פרוטוקול מס' 141, 144, 145>

מישיבת ועדת הכספים

יום חמישי, כ"ג בחשון התשע"ו (05 בנובמבר 2015), שעה 10:50

<סדר היום:>

<הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016), התשע"ה-2015 - הצבעות>

נכחו:

<חברי הוועדה:>

משה גפני – היו"ר

אורן אסף חזן – מ"מ היו"ר

נאוה בוקר

מיכל בירן

באסל גטאס

זהבה גלאון

יצחק וקנין

מכלוף מיקי זוהר

עבד אל חכים חאג' יחיא

אורן אסף חזן

מנואל טרכטנברג

מיקי לוי

אורלי לוי אבקסיס

אראל מרגלית

בצלאל סמוטריץ'

איימן עודה

רחל עזריה

רועי פולקמן

עודד פורר

נורית קורן

מיקי רוזנטל

חברי הכנסת:

זאב בנימין בגין

עמר בר-לב

יעל גרמן

צחי הנגבי

שולי מועלם-רפאלי

אברהם נגוסה

<מוזמנים:>

  ----------------- --- --------------------------------------------------
  דורית סלינגר      –   הממונה על שוק ההון, ביטוח וחיסכון, משרד האוצר

  יואב גפני         –   סגן הממונה על שוק ההון, ביטוח וחיסכון, משרד האוצר

  נועה קיסר         –   מנהלת מחלקת סוכנים ויועצים, אגף שוק ההון, משרד
                        האוצר

  שרונה פלדמן       –   מנהלת מחלקת ביטוח בריאות, אגף שוק ההון, משרד האוצר

  יניב בר צבי       –   מחלקת פיקוח על סוכנים ויועצים, אגף שוק ההון, משרד
                        האוצר

  אסי מסינג         –   עו"ד, הלשכה המשפטית, משרד האוצר
  ----------------- --- --------------------------------------------------

  ----------------- --- --------------------------------------------------
  אפרת פרוקצ'יה     –   עו"ד, הלשכה המשפטית, משרד האוצר

  ינון גוטגליק      –   עו"ד, הלשכה המשפטית, משרד האוצר

  יעל אגמון         –   רפרנטית ביטוח לאומי, אגף התקציבים, משרד האוצר

  רויטל טופר חבר    –   סמנכ"לית משרד הבריאות
  טוב                   

  נתן סמוך          –   עו"ד, המשנה ליועצת המשפטית, משרד הבריאות

  אורן              –   משרד הבריאות

  אייל חסידים       –   כלכלן, משרד הבריאות

  מתן אונגר         –   כלכלן, משרד הבריאות

  דורון קמפלר       –   ראש אגף עבודה, התאחדות התעשיינים בישראל

  רפאל דורפמן       –   סמנכ"ל ביטוח חיים וחיסכון לטווח ארוך, איגוד חברות
                        הביטוח

  יוסי הלוי         –   עו"ד, היועץ המשפטי, איגוד חברות הביטוח

  גיל יניב          –   התאחדות חברות הביטוח

  דן כרמלי          –   עו"ד, מנכ"ל איגוד לשכות המסחר

  ירון חתם          –   רו"ח, סמנכ"ל כספים, איגוד לשכות המסחר

  עקיבא קלימן       –   יו"ר פורום מנהלי הסדרים פנסיוניים, איגוד לשכות
                        המסחר

  רונן סולומון      –   עו"ד, מנהל תחום פיננסים ושוק ההון, איגוד לשכות
                        המסחר

  יצחק עוז          –   פורום ניהול הסדרים, איגוד לשכות המסחר

  מנחם קלי          –   פורום מנהלי ההסדרים, איגוד לשכות המסחר

  אריה אברמוביץ'    –   נשיא לשכת סוכני הביטוח

  אורי צפריר        –   מ"מ נשיא לשכת סוכני הביטוח

  יובל ארנון        –   יו"ר הוועדה לביטוח פנסיוני, לשכת סוכני הביטוח

  יוליה מרוז        –   מנכ"ל איגוד בתי השקעות

  מיה פרי אלתרמן    –   יו"ר אגף הפנסיה, ההסתדרות החדשה

  עמי כהן           –   יועץ, ההסתדרות החדשה

  שאול בשור         –   המשמר החברתי

  אראל ששון         –   דה מרקר

  דן הרשקוביץ       –   נפגע פעולות איבה

  מירי פירסטנברג    –   נפגעת פעולות איבה

  עידית שבתאי       –   לוביסטית (פוליסי), מייצגת את איגוד חברות הביטוח
                        ונשיאות הארגונים הכלכליים

  טל אלוביץ         –   לוביסטית (פוליסי), מייצגת את איגוד חברות הביטוח
                        ונשיאות הארגונים הכלכליים

  לירון הרשקוביץ    –   לוביסט, מייצג את לשכת סוכני הביטוח

  חניתה חפץ         –   לוביסטית (פוליסי), מייצגת את מכבי שירותי בריאות,
                        לשכת רואי חשבון ואיגוד חברות הביטוח

  איילה נעים אייל       

  מיכל נעים             

  דני בושקניץ           

  אשר ביבס              

  גילה ביבס             

  סלומון ביבס           

  אסף מרדכי             
  ----------------- --- --------------------------------------------------

<ייעוץ משפטי: >

שגית אפיק

שלומית ארליך

אייל לב ארי

שמרית גיטלין שקד

רותם וולף

<מנהל הוועדה:>

טמיר כהן

<רישום פרלמנטרי:>

אהובה שרון, חבר המתרגמים

<הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016), התשע"ה-2015> - הצבעות

<היו"ר משה גפני:>

אני עובר לנושא הבא. הצעת חוק התכנית הכלכלית (תיקוני חקיקה ליישום
המדיניות הכלכלית לשנת התקציב 2015 ו-2016), התשע"ה-2015, הצבעות.

אני עובר לשם החוק. הצעת חוק התכנית הכלכלית (תיקוני חקיקה ליישום המדיניות
הכלכלית לשנות התקציב 2015 ו-2016), התשע"ה-2015.

יש הסתייגויות לשם החוק.

<שגית אפיק:>

זהבה, יש לך הסתייגויות.

<זהבה גלאון (מרצ):>

כן. יש לי הסתייגויות. חבריי יגידו אם הם רוצים להצטרף להסתייגויות האלה.

אדוני היושב ראש, ברשותך, אני מציגה את ההסתייגויות שלי לשם החוק וסיעות
האופוזיציה יחליטו אם הן רוצות להצטרף להסתייגויות.

ההסתייגות שלי היא בשם סיעת מרצ.

תיקון קטן, ההסתייגויות שלי לשם החוק הן בשם סיעות האופוזיציה.

אנחנו מציעים ששם החוק יימחק ובמקומו יבוא "הצעת חוק להחלשת כוחה של הכנסת
ולקידום חקיקה מזורזת ללא דיון ציבורי".

אני רוצה לנמק. אני חוזרת על ההסתייגות כי ראיתי שאין לך חלוקת קשב, אדוני.

<היו"ר משה גפני:>

יש לי.

<שגית אפיק:>

אבל לא כמו לאישה.

<אראל מרגלית (המחנה הציוני):>

אני חייב לומר שהיא מציעה כאן הצעה מאוד מעניינת.

<זהבה גלאון (מרצ):>

אדוני, כפי שידוע, אנחנו דנים עכשיו בהצעת חוק התכנית הכלכלית (תיקוני
חקיקה). לפיכך אני מציעה בשם סיעות האופוזיציה ששם החוק יהיה "הצעת חוק
להחלשת כוחה של הכנסת ולקידום חקיקה מזורזת ללא דיון ציבורי".

<שגית אפיק:>

תאמרו לנו אילו סיעות אופוזיציה.

<אראל מרגלית (המחנה הציוני):>

המחנה הציוני, מרצ, יש עתיד, הרשימה המשותפת.

<באסל גטאס (הרשימה המשותפת):>

לך לפי הגודל. הרשימה המשותפת.

<אראל מרגלית (המחנה הציוני):>

הרשימה המשותפת, יש עתיד, ישראל ביתנו, לא? אתה לא רוצה לשנות את שם החוק?

<עודד פורר (ישראל ביתנו):>

לא.

<אראל מרגלית (המחנה הציוני):>

בסדר. כמובן גם מרצ.

<שגית אפיק:>

תעבירו לנו אחר כך חתימות. כל המסתייגים, תעבירו לנו אחר כך חתימות.

<זהבה גלאון (מרצ):>

אין בעיה. אני מבקשת לשים לב לסדר. מרצ, המחנה הציוני, הרשימה המשותפת ויש
עתיד.

<היו"ר משה גפני:>

אני רוצה להגיד לך שלא אלמן ישראל. אני פשוט נזכר במה שהיה לפני שנה.

<זהבה גלאון (מרצ):>

ברור.

<מיקי רוזנטל (המחנה הציוני):>

אתה יכול לעבור לצד שלנו. תאמין לי שיהיה לך יותר טוב. אתה תרגיש יותר
בבית.

<זהבה גלאון (מרצ):>

אדוני, שם החוק יימחק ובמקומו יבוא "הצעת חוק להחלשת כוחה של הכנסת ולקידום
חקיקה מזורזת ללא דיון ציבורי". זאת הסתייגות ראשונה.

הסתייגות שנייה בשם כל אותן קבוצות.

<שגית אפיק:>

רגע. תצביע.

<מיקי רוזנטל (המחנה הציוני):>

כן, תצביע, עכשיו, הרגע. אין לכם רוב. דוחים את ההצבעה בשעה.

<היו"ר משה גפני:>

מי בעד ההסתייגות?

הצבעה

בעד – 7

נגד – 7

ההסתייגות לא נתקבלה.

<מיקי רוזנטל (המחנה הציוני):>

הפסדתם. שינינו את שם החוק. זה השם החדש של החוק. תוציא הודעה לעיתונות.

<זהבה גלאון (מרצ):>

ההסתייגות התקבלה.

<היו"ר משה גפני:>

ההסתייגות לא התקבלה.

<מיקי רוזנטל (המחנה הציוני):>

האופוזיציה רוצה שש דקות לחגוג.

<קריאה:>

רגע, יש כאן שמונה. יש כאן רוב. תעצרו.

<מיקי רוזנטל (המחנה הציוני):>

היא לא הייתה בהצבעה.

<אראל מרגלית (המחנה הציוני):>

אנחנו רוצים לעצור את הדיון ולראות את המצלמה.

<נאוה בוקר (הליכוד):>

זה נחמד אבל לא רלוונטי.

<אראל מרגלית (המחנה הציוני):>

רביזיה.

<נאוה בוקר (הליכוד):>

ניסים לא קורים כל יום.

<מיקי רוזנטל (המחנה הציוני):>

עכשיו יש שמונה.

<קריאה:>

לא, גם קודם היו שמונה.

<מיקי רוזנטל (המחנה הציוני):>

לא היה. לא היה.

<היו"ר משה גפני:>

ההסתייגות לא התקבלה. היה שבע נגד שבע וההסתייגות לא התקבלה.

<מיקי רוזנטל (המחנה הציוני):>

אדוני, אני מבקש לראות את המצלמות ולבדוק את זה.

<רחל עזריה (כולנו):>

ההסתייגות לא עברה.

<מיקי רוזנטל (המחנה הציוני):>

אני אומר שהיא כן עברה.

<רחל עזריה (כולנו):>

אני הייתי כאן. עכשיו מדברים על הזווית שמרימים את היד. באמת, איזה שטויות.

<היו"ר משה גפני:>

זהבה, ההסתייגות הבאה ומיד אחרי כן מצביעים.

<אורן אסף חזן (הליכוד):>

אני מציע להביא לחברי האופוזיציה בדידים כדי שיהיה להם קל לספור את
ההצבעות.

<מיקי רוזנטל (המחנה הציוני):>

תביא לנו ז'יטונים.

<אורן אסף חזן (הליכוד):>

אתה עם ז'יטונים לא תדע להסתדר. ילד.

<היו"ר משה גפני:>

זהבה, בבקשה.

ההסתייגות לא התקבלה.

<מיקי רוזנטל (המחנה הציוני):>

אנחנו מבקשים רביזיה על ההצבעה הזאת.

<היו"ר משה גפני:>

רביזיה. בבקשה.

<זהבה גלאון (מרצ):>

אדוני, הסתייגות נוספת לשם החוק בשם אותן קבוצות לפי הסדר שנאמר קודם.

<היו"ר משה גפני:>

מרצ ראשונה.

<זהבה גלאון (מרצ):>

שם החוק יימחק ובמקומו יבוא אוסף חוקים לקיבוע מדיניותה הכלכלית חסרת
האחריות ונעדרת החזון של ממשלת ישראל".

<היו"ר משה גפני:>

דרך אגב, מלים יפות.

<זהבה גלאון (מרצ):>

אני מודה לך.

<היו"ר משה גפני:>

מי בעד ההסתייגות?

<באסל גטאס (הרשימה המשותפת):>

כמה?

<טמיר כהן:>

שמונה.

<מיקי רוזנטל (המחנה הציוני):>

איך קודם היה שבע? איך עכשיו יש שמונה כשאף אחד לא זז מכאן?

ההצבעה קודם הייתה לא נכונה.

<היו"ר משה גפני:>

לספור. להרים את היד גבוה.

<טמיר כהן:>

תשעה.

הצבעה

בעד – 8

נגד – 9

ההסתייגות לא נתקבלה.

<מיקי רוזנטל (המחנה הציוני):>

איך זה יכול להיות? אף אחד לא זז מכאן. אני מבקש שיביאו צילום של ההצבעה
הקודמת.

<היו"ר משה גפני:>

בסדר.

<מיקי רוזנטל (המחנה הציוני):>

אני דורש.

<היו"ר משה גפני:>

אתה דורש, זה בסדר.

<מיקי רוזנטל (המחנה הציוני):>

אנחנו רוצים הצבעה שמית.

<היו"ר משה גפני:>

שמית, זה בסדר. אני אתן לכם.

<מיקי רוזנטל (המחנה הציוני):>

יש כאן אנשים שהם לא חברי ועדה ואני לא יודע אם הם מצביעים.

<היו"ר משה גפני:>

חבר הכנסת רוזנטל, יש לקואליציה בוועדה תשעה חברים. יש לאופוזיציה בוועדה
שמונה חברים. כל סיעה רשאית להחליף את החבר שלה ואם הוא ממלא מקום, הוא
יכול לבוא במקום החבר אם הוא לא נמצא כאן.

<מיקי רוזנטל (המחנה הציוני):>

נכון.

<היו"ר משה גפני:>

זאת תמונת המצב. בהצבעה הקודמת לא כולם היו בחדר. אני לא הולך לספור את זה
מכיוון שראינו שבע ושבע. ראינו. הקואליציה טוענת שהיינו שמונה.

<מיקי רוזנטל (המחנה הציוני):>

היו שמונה לטובתנו.

<היו"ר משה גפני:>

לא.

<מיקי רוזנטל (המחנה הציוני):>

איך זה יכול להיות? הרי אף חבר מהאופוזיציה לא עזב והיה בחדר.

<היו"ר משה גפני:>

אני לא נכנס לעניין הזה מכיוון שהתוצאה לא השתנתה. ביקשתי שמי שרוצה להצביע
בהצבעה השנייה שיהיו כולם ואכן היו כולם והיו תשעה נגד שמונה. מה לעשות?
כרגע זאת הקואליציה.

ההסתייגות הבאה.

<זהבה גלאון (מרצ):>

ההסתייגות הבאה, גם היא לשם החוק בשם אותן קבוצות. שם החוק יימחק ובמקומו
יבוא "אוסף חוקים לקידום הסדרים כלכליים נרחבים ושנויים במחלוקת תוך
התחמקות מדיון ציבורי בעניינם ופגיעה במעמדה ובריבונותה של הכנסת".

<אראל מרגלית (המחנה הציוני):>

שם קליט.

<היו"ר משה גפני:>

מי בעד ההסתייגות? לא מדברים באמצע ההצבעה.

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

תשעה נגד שמונה. ההסתייגות לא התקבלה.

<בצלאל סמוטריץ':>

הצעת ייעול. אולי נעביר את הקואליציה לצד אחד ואת האופוזיציה לצד השני.

<היו"ר משה גפני:>

תעשה לי טובה.

<בצלאל סמוטריץ':>

זה יקל על הספירה.

<אראל מרגלית (המחנה הציוני):>

חבר הכנסת חזן העלה הערה לגבי השם. לא?

<אורן אסף חזן (הליכוד):>

לא נתנו לי הזדמנות לתהות על קנקנו.

<היו"ר משה גפני:>

זהבה, עוד הסתייגויות?

<זהבה גלאון (מרצ):>

עכשיו זה בא.

<אורן אסף חזן (הליכוד):>

השאלה אם לטובה.

<זהבה גלאון (מרצ):>

על פי אותו הסדר כמו קודם, שם החוק יימחק ובמקומו יבוא "הצעת חוק להגדלת
כוחו של משרד האוצר על חשבון הכנסת והציבור".

<אורן אסף חזן (הליכוד):>

זה סקופ.

<זהבה גלאון (מרצ):>

אני חוזרת. זאת נקודה מאוד משמעותית.

<אורן אסף חזן (הליכוד):>

הפעם אני בעד. אתה גורם לי להצביע נגד צו מצפוני, הרב גפני.

<קריאה:>

לא ידענו שיש לך מצפון.

<זהבה גלאון (מרצ):>

שם החוק יימחק ובמקומו יבוא "הצעת חוק להגדלת כוחו של משרד האוצר על חשבון
הכנסת והציבור".

<מיקי רוזנטל (המחנה הציוני):>

לפני שמצביעים. התייעצות סיעתית. זה נושא כבד משקל.

<שגית אפיק:>

אפשר לבקש התייעצות פעם אחת לכל נושא.

<היו"ר משה גפני:>

התייעצות סיעתית. חמש דקות ואחר כך הצבעה.

<(הישיבה נפסקה בשעה 11:15 ונתחדשה בשעה 11:30.)>

<היו"ר משה גפני:>

אנחנו מחדשים את הישיבה. מה קרה בהתייעצות הסיעתית?

<מיקי רוזנטל (המחנה הציוני):>

אתה רוצה דוח?

<היו"ר משה גפני:>

רבותיי, אני מחדש את הישיבה.

חבר הכנסת מיקי רוזנטל, אני מודה לך על הבקשה להתייעצות סיעתית.

<מיקי רוזנטל (המחנה הציוני):>

כן. אתה רוצה דוח?

<היו"ר משה גפני:>

אני מודה לך על ההתייעצות הסיעתית מכיוון שבינתיים יש כאן סוגיה ואני רוצה
לשתף בה את חברי הוועדה. סוגיה של יתומים, נפגעי פעולות איבה. פנו אלי רבים
מראשי המדינה וגם אנשים מהכנסת. יש דבר שצריך לנסות לעזור להם באמצעות
חקיקה. אנחנו כולנו ניהלנו – שגית הייתה מאוד בעניין והיו רבים אחרים מחוץ
לוועדה שהיו בעניין – כדי לנסות להכניס בחוק ההסדרים חוק שייתן להם את
הגמלה שמגיעה להם. יש דיון שמתנהל בעניין הזה. אורן, אני עונה.

<אורן אסף חזן (הליכוד):>

סליחה ומחילה כבוד הרב.

<מיקי רוזנטל (המחנה הציוני):>

מודה ועוזב ירוחם.

<אורן אסף חזן (הליכוד):>

כאשר דברים נכונים, אני מודה.

<היו"ר משה גפני:>

התנהל דיון על העניין הזה אבל עדיין לא הגענו להסכמה. זה ייקח עוד כמה
שעות. הם מנהלים דיונים על העניין הזה.

<מיקי רוזנטל (המחנה הציוני):>

מי זה הם? כשאתה אומר הם, למי אתה מתכוון? אני עוד לא הבנתי מי האויב שלי
כאן.

<היו"ר משה גפני:>

האוצר לא מסכים.

<אורן אסף חזן (הליכוד):>

כמה מפתיע.

<קריאה:>

רוח האוצר מרחפת מעלינו.

<מיקי רוזנטל (המחנה הציוני):>

בשם האופוזיציה. מדובר בנושא הומניטרי מהדרגה הראשונה. האופוזיציה תתמוך
בך. אנחנו לא נתנה את זה בשום דבר אחר.

<היו"ר משה גפני:>

בסדר. אני מודה לאופוזיציה.

<רחל עזריה (כולנו):>

הנדיבות של האופוזיציה היום, זה משהו.

<זהבה גלאון (מרצ):>

זה לא מובן מאליו. באמת.

<היו"ר משה גפני:>

לכן אמרתי שאני מודה להם על ההתייעצות הסיעתית שהם ביקשו. זה נתן לנו זמן
לטפל בבעיה הזאת. אני מניח שבתוך כמה שעות תהיה תשובה. אני אבקש מאחד
היתומים להופיע כאן, אם אכן יהיה דיון.

<אורן אסף חזן (הליכוד):>

ברשותך, אנחנו צריכים לדאוג שהם יבקשו עוד התייעצות סיעתית גם למנחה
והתייעצות סיעתית לכמה דברי תורה ואז הכול יהיה בסדר.

<נאוה בוקר (הליכוד):>

אורן, אתה בקואליציה.

<אורן אסף חזן (הליכוד):>

איזה מזל שאת כאן להזכיר לי.

<היו"ר משה גפני:>

אנחנו חוזרים לסדר היום, להסתייגות של מרצ, המחנה הציוני, הרשימה המשותפת
ויש עתיד.

<באסל גטאס (הרשימה המשותפת):>

אדוני, אנחנו מגישים רביזיה על הכול.

<שגית אפיק:>

על ההסתייגות הרביעית של חברת הכנסת זהבה גלאון, לא הצבעת.

<מיקי רוזנטל (המחנה הציוני):>

גברתי היועצת המשפטית, אני לא בטוח ששמעת את חבר הכנסת באסל גטאס. הוא הגיש
רביזיה על ההצבעה. אני הגשתי רביזיה על ההצבעה הראשונה.

<שגית אפיק:>

ובאסל גטאס על השנייה.

<מיקי רוזנטל (המחנה הציוני):>

גם על השלישית.

<שגית אפיק:>

גם על השלישית.

<מיקי רוזנטל (המחנה הציוני):>

כן. זה בדיוק מה שלא שמעת.

<באסל גטאס (הרשימה המשותפת):>

גם על הרביעית והחמישית.

<מיקי רוזנטל (המחנה הציוני):>

את הרביעית עוד לא עשינו.

<אראל מרגלית (המחנה הציוני):>

באסל, אל תעשה זילות.

<זהבה גלאון (מרצ):>

ההסתייגות האחרונה לשם החוק.

<היו"ר משה גפני:>

זאת הסתייגות רביעית?

<זהבה גלאון (מרצ):>

כבר חמישית.

<היו"ר משה גפני:>

על הרביעית צריך להצביע. ההסתייגות הרביעית שהייתה מאוד מעניינת לפני
ההתייעצות הסיעתית.

<שגית אפיק:>

הגדלת כוחו של משרד האוצר על חשבון הכנסת והציבור.

<היו"ר משה גפני:>

מי בעד ההסתייגות?

<אורן אסף חזן (הליכוד):>

חבר'ה, לספור טוב. הבדידים עוד לא הגיעו. תעזור להם.

<היו"ר משה גפני:>

מי נגד?

<אורן אסף חזן (הליכוד):>

נאוה, להרים את היד.

<מיקי רוזנטל (המחנה הציוני):>

זהו. עכשיו שבע-שבע.

<קריאה:>

לא. שמונה-שבע.

<מיקי רוזנטל (המחנה הציוני):>

שמונה-שבע לטובתנו.

<היו"ר משה גפני:>

לא. להלן תוצאות ההצבעה. הייתה כאן התלבטות גדולה בקואליציה אבל בסוף
המשמעת הקואליציונית גברה. תשעה נגד ושמונה בעד.

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה.

<אראל מרגלית (המחנה הציוני):>

איפה יש כאן תשעה? אפשר לראות?

<היו"ר משה גפני:>

יש תשעה.

<זהבה גלאון (מרצ):>

אדוני, הסתייגות אחרונה לשם החוק. שם החוק יימחק ובמקומו יבוא "מקבץ
רפורמות בנושאים שונים שהקשר בינם לבין תקציב המדינה קלוש עד לא קיים".

<היו"ר משה גפני:>

אני מבקש לא להפריע. זהבה אומרת דברים רציניים.

<זהבה גלאון (מרצ):>

במקומו יבוא "מקבץ רפורמות בנושאים שונים שהקשר בינם לבין תקציב המדינה
קלוש עד לא קיים".

<אורן אסף חזן (הליכוד):>

קלוש זה קביל. עבור קלוש אני מצביע. לא קיים, זה כבר סיפור אחר.

<היו"ר משה גפני:>

מי בעד ההסתייגות? מי נגד?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה.

<אורן אסף חזן (הליכוד):>

באסל, אתה מוגבל לרביזיה אחת ביום. אתה יודע.

<אראל מרגלית (המחנה הציוני):>

שאלה. אדוני, כתוב כאן שאנחנו מוזמנים על ידי דוד ביטן לוועדת הכנסת ואני
שואל איך הוא יכול להזמין אותנו לוועדת הכנסת אם הוא בגיאורגיה. האם אנחנו
מקבלים את האפשרות לטוס לגיאורגיה? שמעתי שזה יכול לפתור את הבעיה של
ההתייעלות הכלכלית.

<אורן אסף חזן (הליכוד):>

במטוס הפרטי של הפלג הצפוני.

<היו"ר משה גפני:>

אנחנו עוברים לפרק א', מטרת החוק.

<אראל מרגלית (המחנה הציוני):>

לנו יש את הרביזיות שלנו. אנחנו תמיד נותנים לזהבה את זכות הקדימה בגלל
הכבוד האישי שלנו אליה.

<היו"ר משה גפני:>

פרק א', מטרת החוק. מי מקריא מהאוצר?

<מיקי רוזנטל (המחנה הציוני):>

מטרת החוק לא עלתה בין הקריאה הראשונה לקריאה השנייה והשלישית? אם כן, למה
מקריאים את זה עוד פעם?

<היו"ר משה גפני:>

כי לא הקראנו את זה.

<שגית אפיק:>

ברור שהם למדו ממך

<היו"ר משה גפני:>

מה עשיתי בקדנציה הקודמת.

<אראל מרגלית (המחנה הציוני):>

אתה נתת לנו את ההשראה.

<היו"ר משה גפני:>

מי מקריא את מטרת החוק?

<אסי מסינג:>

אני אקריא.

<מיקי רוזנטל (המחנה הציוני):>

מה תפקידך באוצר?

<אסי מסינג:>

אני המשנה ליועץ המשפטי.

<היו"ר משה גפני:>

זה חיים שכאלה?

<מיקי רוזנטל (המחנה הציוני):>

זכותי לדעת. אני מבקש לדעת מה תפקידך באוצר.

<אסי מסינג:>

אני המשנה ליועץ המשפטי במשרד האוצר.

<מיקי רוזנטל (המחנה הציוני):>

משנה ליועץ המשפטי של כל האוצר?

<אסי מסינג:>

כן.

<מיקי רוזנטל (המחנה הציוני):>

או של אגף התקציבים?

<אסי מסינג:>

של כל המשרד.

<מיקי רוזנטל (המחנה הציוני):>

של כל המשרד. בסדר. נעים מאוד.

<אורן אסף חזן (הליכוד):>

סוף סוף רואים את הפנים של הפקידים.

<מיקי רוזנטל (המחנה הציוני):>

למה? הוא מופיע כאן הרבה. אתה לא בא אבל הוא בא.

<אראל מרגלית (המחנה הציוני):>

תגיד לי, אתה קרוב של דני מסינג?

<היו"ר משה גפני:>

תעשה לי טובה. פרק א',

<אורן אסף חזן (הליכוד):>

שתדעו לכם ש"ארץ נהדרת" לא יכולה לעשות מערכונים כאלה.

<היו"ר משה גפני:>

בבקשה, אסי, אני מבקש שתקריא.

<אסי מסינג:>

אנחנו בתכנית הכלכלית.

<היו"ר משה גפני:>

כן, מטרת החוק. החוק הראשון.

<אסי מסינג:>

מטרה.

  חוק זה בא לתקן חוקים שונים במטרה לחזק את הצמיחה במשק, להגדיל את הפריון
  במשק ואת רמת התחרות בו ולהוזיל את יוקר המחיה בישראל ובכלל זה להוזיל את
  מחירי מוצרי המזון, מחירי הדיור ומחירי השירותים הפיננסיים והכול בהתאם
  ליעדי התקציב והמדיניות הכלכלית לשנים 2015 ו-2016.

<מיקי רוזנטל (המחנה הציוני):>

תסביר.

<אסי מסינג:>

בכל מה שקשור לתכנית הכלכלית ובהמשך גם לתכנית ההתייעלות, הוצגו בהרחבה
במצגות הראשונות במסגרת הדיונים הראשונים שהיו בוועדה השינויים השונים שיש
בחוק. סעיף 1, מטרתו למעשה לפרט ולקבץ את המטרה הכללית לכלל השינויים
שמוצעים כאן.

<שגית אפיק:>

אני רוצה להוסיף.

<מיקי רוזנטל (המחנה הציוני):>

זכותי לשאול שאלות ואני רוצה הבהרה. איזה סעיפים בחוק מגבירים את הצמיחה
במשק? אני רוצה לדעת איזה סעיפים ולא סתם באופן כללי. איזה סעיפים מגדילים
את הפריון במשק? אני לא צוחק.

<אורן אסף חזן (הליכוד):>

הפריון. עכשיו הבעיה היא הפריון.

<מיקי רוזנטל (המחנה הציוני):>

קודם כל תתייחס לשני הסעיפים האלה. אני רוצה לדעת איזה סעיפים בדיוק
מגדילים את הצמיחה במשק ואת הפריון במשק.

<אראל מרגלית (המחנה הציוני):>

מסינג, באמת, אתה קרוב של דני מסינג?

<אסי מסינג:>

לא.

<אראל מרגלית (המחנה הציוני):>

הוא היה זמר.

<מיקי רוזנטל (המחנה הציוני):>

השאלה שלי הייתה רצינית. אני רציני לגמרי.

<היו"ר משה גפני:>

אסי, אתה רוצה להשיב על זה?

<מיקי רוזנטל (המחנה הציוני):>

הוא חייב להשיב על זה.

<היו"ר משה גפני:>

הוא לא חייב שום דבר. אם הוא ישיב – ישיב, אם לא ישיב – לא ישיב.

<אסי מסינג:>

אני חושב שבמסגרת הדיונים על כלל הפרקים נערך דיון והוסבר לגבי מרבית
הפרקים, התרומה שלהם, החשיבות שבהם, התרומה הן לצמיחה והן ליתר המטרות
שקבועות כאן בסעיף המטרה. אני לא חושב שיש צורך כרגע לרדת לפרטים.

<מיקי רוזנטל (המחנה הציוני):>

לא. אני מבקש עוד שאלה בכל זאת.

<היו"ר משה גפני:>

כן, בקצרה.

<מיקי רוזנטל (המחנה הציוני):>

אני ישבתי כאן בכל הדיונים. אנחנו שאלנו שאלות גם על הצמיחה וגם על הפריון
ואין סעיפים כאלה. אני רוצה לדעת את הסעיפים הספציפיים.

<רועי פולקמן (כולנו):>

כשהולכים לגז טבעי, זה לא מספיק?

<היו"ר משה גפני:>

אני לא מסכים.

מקרו

<מיקי רוזנטל (המחנה הציוני):>

זה מגדיל את הפריון?

<רחל עזריה (כולנו):>

בוודאי. מגדיל. זה מונע סגירת מפעלים.

<מיקי רוזנטל (המחנה הציוני):>

אדוני, אני באמת מבקש לדעת את הסעיפים.

<בצלאל סמוטריץ':>

נדמה לי שבתוך החוק הזה גם ששינסקי כלול והוא מתחיל לפעול רק ב-2017. למה
זה קשור ליעדי התקציב המדיניות הכלכלית לשנים 2015 ו-2016?

<היו"ר משה גפני:>

אסי, תשובה.

<אסי מסינג:>

החקיקה הזאת מתייחסת אך ורק לשינויים המבניים שמפורטים בהצעה הזאת. ההצעה
שקשורה לששינסקי נמצאת בהצעת החוק השנייה.

<בצלאל סמוטריץ':>

לא בזה?

<אסי מסינג:>

לא, לא בהצעה הזאת.

<היו"ר משה גפני:>

נדמה לי שבהצעה הזאת.

<אסי מסינג:>

היא נמצאת בחלק השני. מכל מקום, שם בוודאי יש חלק מהשינויים שמשליכים גם על
השנים לאחר מכן.

<רחל עזריה (כולנו):>

נראה לי שקיבלנו תשובות.

<מיקי רוזנטל (המחנה הציוני):>

אני לא חושב.

<שגית אפיק:>

אני רוצה להתייחס בשתי מלים ולומר לכם שיש כאן התייחסות למחירי מוצרי
המזון. כל הנושא של מחירי מוצרי המזון נדון בוועדת העבודה והרווחה והם
הכניסו סעיף מטרה משלהם. הם הכניסו סעיף מטרה ספציפי לעניין מחירי מוצרי
המזון. אף על פי כן, כיוון שבסופו של דבר כל הפרקים יושתלו לתוך החוק הזה,
סעיף המטרה כאן הוא לכאורה סעיף כללי יותר שכולל גם את זה.

<היו"ר משה גפני:>

יש הסתייגויות?

<שגית אפיק:>

כן.

<מיקי רוזנטל (המחנה הציוני):>

בוודאי.

<שגית אפיק:>

ששינסקי לא בחוק הזה. בחוק הזה מבחינת הוועדה מופיעים שלושה דברים – הייעוץ
הפנסיוני שכרגע הוא בנושא חדש והוא טרם נדון בוועדה, נושא הבריאות שעוסק
בהסדר והחזר עם קופות החולים וחברות הביטוח, וסעיף התחילה שיחול על כלל
הנושאים. יתר הנושאים הם למעשה רפורמת הקורנפלקס שנמצאת בוועדת העבודה
והרווחה ונושאים קטנים נוספים שגם הם נמצאים בוועדת העבודה והרווחה. אבל
כאשר אנחנו נסיים כאן את הדיונים וכאשר הוועדות הנוספות יסיימו את דיוניהן,
כל הנושאים האלה ישולבו לחוק אחד ויונחו במליאה.

אגב, זה תקדים חדש שהאוצר מגיש לנו שני חוקי הסדרים לתקציב דו שנתי ולא חוק
הסדרים אחד.

<זהבה גלאון (מרצ):>

איך את מסבירה את זה כיועצת המשפטית של הוועדה? אני רוצה לקבל חוות דעת.

<אסי מסינג:>

שני תיקונים. האחד, יש עוד פרקים שנדונים בוועדת הכלכלה.

<שגית אפיק:>

בנקאית רישוי אצל אלי כהן.

<אסי מסינג:>

בוועדת הכלכלה יש מספר פרקים שנדונים. בנוסף, זאת לא הפעם הראשונה שיש שני
חוקים נפרדים אלא זה היה גם ב-2013 ו-2014, אז היו שתי הצעות חוק.

<שגית אפיק:>

לא. ב-2013 ו-2014 הייתה הצעה אחת בלבד. במהלך הדיונים לפצל את אותה הצעה,
היא פוצלה והוגשה הצעה נוספת להעמקת הגבייה בנפרד שלא בלוחות הזמנים של חוק
ההסדרים. דרך אגב, עד היום היא לא עברה ואתם מחילים עליה רציפות בימים אלה.

<אסי מסינג:>

היו שתי הצעות, אבל לא חשוב.

<מיקי רוזנטל (המחנה הציוני):>

עם כל המחלוקת הזאת, אנחנו לא יכולים להמשיך את הדיון. זה עקרוני.

<בצלאל סמוטריץ':>

כל הנושאים שבחוק הזה, בכל ועדותיו השונות, נכנסים לתוקף כבר ב-2015
ו-2016?

<שגית אפיק:>

בהמשך אנחנו נדון בסעיף התחילה.

<בצלאל סמוטריץ':>

אבל אם יש משהו שלא מתחיל ב-2015-2016, אני אבקש להסתייג מהמשפט הזה.

<היו"ר משה גפני:>

בסדר.

<בצלאל סמוטריץ':>

אבל אנחנו רוצים לדעת עובדתית.

<זהבה גלאון (מרצ):>

חשוב לנו לדעת מה ההסתייגות שלך. אולי נתמוך בך.

<אורן אסף חזן (הליכוד):>

הוא אומר. אם זה לא משפיע על 2015-2016, הוא מסתייג. לא כזה קשה להבין.

<שגית אפיק:>

סעיף התחילה אומר כך: תחילתו של חוק התכנית הכלכלית ב-1 בינואר 2015 אלא אם
כן בתוך הפרקים השונים נקבעה תחילה שונה.

<בצלאל סמוטריץ':>

יש משהו בו נקבעה תחילה שונה?

<שגית אפיק:>

בפרקים שלנו אין תחילה שנה.

<בצלאל סמוטריץ':>

אני שואל את האוצר, יש משהו בו נקבעה תחילה שונה?

<אסי מסינג:>

לא, לא ב-2015. 1 בדצמבר 2015.

<בצלאל סמוטריץ':>

האם יש באחד הפרקים סעיף תחילה שהוא אחרי זה? באחד מהפרקים שבוועדות
השונות, האם משהו בחוק הזה לא מתחיל ב-2015-2016?

<אסי מסינג:>

לא. למיטב זיכרוני, אין סעיף כזה.

<עודד פורר (ישראל ביתנו):>

אני רוצה להבין. אנחנו הרי מדברים כאן על מטרת החוק שצריכה לעמוד בהתאם
ליעדי התקציב והמדיניות הכלכלית. היעדים לא ברורים כי הרי תקציב הביטחון
עדיין לא עבר. אנחנו לא יודעים מה היעדים. זה חלק משמעותי בתקציב בסופו של
דבר.

<היו"ר משה גפני:>

שאלה טובה. אתם לא חייבים להשיב עליה. נראה מה יהיה עם תקציב הביטחון כי
יכול להיות שלא נאשר את התקציב.

<מיקי רוזנטל (המחנה הציוני):>

למה? אולי פעם אחת נדע נקבל תשובה.

<היו"ר משה גפני:>

הם לא יודעים לענות.

<עודד פורר (ישראל ביתנו):>

בכל זאת מדובר על יעדים.

<היו"ר משה גפני:>

לא לענות על זה עכשיו. עודד, שאלת שאלה מצוינת.

<מנואל טרכטנברג (המחנה הציוני):>

שתי הסתייגויות. הסתייגות ראשונה למטרת החוק. יימחקו המלים "לחזק את הצמיחה
במשק ולהגדיל את הפריון במשק".

<שגית אפיק:>

רגע. אתה לא שלחת לנו בכתב. אנחנו צריכים לכתוב את זה.

<מיקי רוזנטל (המחנה הציוני):>

תקבלו את זה חתום.

<מנואל טרכטנברג (המחנה הציוני):>

יימחקו המלים "לחזק את הצמיחה במשק ולהגדיל את הפריון במשק". זאת ברוח
הדברים שהעלה כאן חבר הכנסת מיקי רוזנטל. אני רוצה לומר באחריות - אני עוקב
אחרי כל החוק - ואני אומר לכם באחריות שאין כאן סעיפים שמטרתם לחזק את
הצמיחה ואת הפריון.

<היו"ר משה גפני:>

מי בעד ההסתייגות של חבר הכנסת טרכטנברג?

<שגית אפיק:>

מי מגיש את ההסתייגות?

<מיקי רוזנטל (המחנה הציוני):>

סיעת המחנה הציוני.

<מיקי לוי (יש עתיד):>

אני מצטרף לכל ההסתייגויות של המחנה הציוני.

<מיקי רוזנטל (המחנה הציוני):>

כולל ישראל ביתנו.

<שגית אפיק:>

סיעת המחנה הציוני, יש עתיד, ישראל ביתנו והרשימה המשותפת.

<זהבה גלאון (מרצ):>

ו-מרצ.

<שגית אפיק:>

ו-מרצ.

<באסל גטאס (הרשימה המשותפת):>

לפי הגודל.

<מיקי רוזנטל (המחנה הציוני):>

אנחנו רוצים לפי הגודל כאן, אבל הראשון זה המחנה הציוני..

<שגית אפיק:>

הרישום לפי הגודל.

<מיקי רוזנטל (המחנה הציוני):>

הרישום לפי הגודל.

<היו"ר משה גפני:>

מי בעד ההסתייגות?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<מיקי רוזנטל (המחנה הציוני):>

יש הסתייגות להסתייגות.

<היו"ר משה גפני:>

אי אפשר. יש עוד הסתייגות?

<מנואל טרכטנברג (המחנה הציוני):>

לי יש. אמרתי שיש לי שתי הסתייגויות. אמרתי הסתייגות ראשונה.

<היו"ר משה גפני:>

ומהי ההסתייגות השנייה?

<באסל גטאס (הרשימה המשותפת):>

רגע. רביזיה על ההסתייגות.

<היו"ר משה גפני:>

רביזיה.

<מנואל טרכטנברג (המחנה הציוני):>

ההסתייגות השנייה. במקום "להוזיל את יוקר המחייה בישראל ובכלל זה להוזיל את
מחירי מוצרי המזון, מחירי הדיור, מחירי השירותים הפיננסיים", יבוא "לנסות
להוזיל את יוקר המחייה בישראל ובכלל זה לנסות להוזיל את מחירי מוצרי המזון,
מחירי הדיור ומחירי השירותים הפיננסיים".

<היו"ר משה גפני:>

מי בעד ההסתייגות?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה.

<אורן אסף חזן (הליכוד):>

לא הגבלתי אותך לרביזיה אחת ביום?

<באסל גטאס (הרשימה המשותפת):>

ככה ליצמן עשה להם בפעם הקודמת. אני למדתי את זה מליצמן.

<היו"ר משה גפני:>

היה לך מורה טוב.

<זהבה גלאון (מרצ):>

יש לי הסתייגויות למטרת החוק. יש לי עוד ארבע הסתייגויות לדבר הזה.

<שגית אפיק:>

יש לך חמש.

<אורן אסף חזן (הליכוד):>

יש כאן עניין מעניין. משעמם להיות בקואליציה בדיונים כאלה. אני בעד לעבור
לאופוזיציה.

<זהבה גלאון (מרצ):>

עכשיו הוא יתחיל ליהנות. אדוני, בשם כל הקבוצות שאמרנו – מרצ, המחנה
הציוני, הרשימה המשותפת, יש עתיד וישראל ביתנו –

<היו"ר משה גפני:>

לפי הגודל. מרצ בהתחלה.

<מיקי רוזנטל (המחנה הציוני):>

לפי הגודל, מהסוף להתחלה.

<זהבה גלאון (מרצ):>

הסעיף יימחק ובמקומו יבוא "מטרתו של חוק זה היא לשבש, לסרס ולעוות את ההליך
הדמוקרטי".

<אורן אסף חזן (הליכוד):>

מדברים על החתולים.

<זהבה גלאון (מרצ):>

"חוק ההסדרים במתכונתו הנוכחית יעבור מן העולם בשנת 2016".

<היו"ר משה גפני:>

מי בעד ההסתייגות?

הצבעה

בעד – 8

נגד – 9

ההסתייגות לא נתקבלה.

<אורן אסף חזן (הליכוד):>

בצלאל נגד.

<מיקי רוזנטל (המחנה הציוני):>

בצלאל, אתה לא יכול, זה על חתולים. אתה חייב להצביע בעד.

<אראל מרגלית (המחנה הציוני):>

אפשר לכתוב בהערה שהסירוס לא מתייחס לחתולים?

<אורן אסף חזן (הליכוד):>

זה חייב להופיע כי אחרת יש כאן בעיה.

<היו"ר משה גפני:>

ההסתייגות לא התקבלה.

<אורן אסף חזן (הליכוד):>

אפשר להציע הצעת ייעול.

<זהבה גלאון (מרצ):>

שים לב, זה יעניין אותך.

<אראל מרגלית (המחנה הציוני):>

אורן, מדברים על אילת.

<אורן אסף חזן (הליכוד):>

מה אילת, אילת זה לחלשים. רק בולגריה. אנחנו בענייני בולגריה.

<אראל מרגלית (המחנה הציוני):>

אף פעם לא הייתי בבולגריה.

<אורן אסף חזן (הליכוד):>

אני אקח אתך אתי בקיץ הבא.

<אראל מרגלית (המחנה הציוני):>

בולגרי הוא מבולגריה?

<אורן אסף חזן (הליכוד):>

אני אקח אותך אתי בקיץ הבא. אני יודע שאני מסתכן, אבל זה שווה כל רגע.
מסתכן בגלל אראל, לא בגלל בולגריה.

<מיקי רוזנטל (המחנה הציוני):>

יש משהו שמתחיל ב-ז' שזה ז'יטונים ויש עוד משהו שמתחיל ב-ז'. לאן אתה לוקח
אותו?

<אורן אסף חזן (הליכוד):>

אני לא רוצה לענות לך כי אתה תבכה שבועיים.

<היו"ר משה גפני:>

אורן.

<אורן אסף חזן (הליכוד):>

אני לא יכול.

<היו"ר משה גפני:>

אתה יכול. בן אדם נברא בשביל להתגבר על היצרים שלו.

<אורן אסף חזן (הליכוד):>

אני כאן עד הצהרים.

<זהבה גלאון (מרצ):>

אדוני יש לי קוצר נשימה.

<אורן אסף חזן (הליכוד):>

באתי מוכן. בבקשה.

<זהבה גלאון (מרצ):>

ההסתייגות הבאה. הסעיף יימחק וייאמר "מטרתו של חוק זה היא לקדש את ההקלות
להון המופלג ובעליו, להעצים את האוליגרכיה הישראלית ולהביא לכיווץ מערכות
הרווחה וכושר המחיה והקנייה של הרוב".

<אורן אסף חזן (הליכוד):>

לא, אני לא מסכים עם זה. זה חריג.

<היו"ר משה גפני:>

מי בעד ההסתייגות?

<מיקי רוזנטל (המחנה הציוני):>

רגע, שאלה. אני רוצה לדעת מי מצביע.

<היו"ר משה גפני:>

מי נגד?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אראל מרגלית (המחנה הציוני):>

למה אתם נגד?

<היו"ר משה גפני:>

אין סיבה.

<מיקי רוזנטל (המחנה הציוני):>

מי מחליף את מי? אנחנו רוצים לדעת.

<היו"ר משה גפני:>

ההסתייגות לא התקבלה. אנחנו ממשיכים הלאה.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה.

<אורן אסף חזן (הליכוד):>

זאת הרביזיה השלישית שלו. זאת הבעיה אתם, הם אף פעם לא עומדים בהסכמים.
אישרתי לו רביזיה אחת והוא לא עומד בזה.

<זהבה גלאון (מרצ):>

אדוני, יש לי עוד שתי הסתייגויות.

<היו"ר משה גפני:>

שגית אומרת שלוש.

<זהבה גלאון (מרצ):>

אדוני, עכשיו זה מתפתח. הסעיף יימחק ובמקומו יבוא "מטרתו של חוק זה הוא
לאגד ערב רב של חוקים בעלי השלכות מרחיקות לכת אשר לרובן השפעות החורגות
מהשגת יעדי התקציב המאושרים והליך המונע דיון מעמיק ושיטתי בסוגיות שעומדות
על הפרק".

<אראל מרגלית (המחנה הציוני):>

זה שם מה זה קליט.

<אורן אסף חזן (הליכוד):>

יש כאן בעיה. עד האמצע כמעט הצבעתי אתך. בלי צחוק. עד האמצע כמעט הצבעתי
אתך.

<באסל גטאס (הרשימה המשותפת):>

זהבה, יש אנשים שסובלים מבעיות ריכוז.

<אראל מרגלית (המחנה הציוני):>

לא. פה אין. בכנסת אין.

<באסל גטאס (הרשימה המשותפת):>

זהבה, תקריאי את זה לאט לאט.

<אראל מרגלית (המחנה הציוני):>

כאן אנשים מאופקים, סבלניים ומרוכזים.

<זהבה גלאון (מרצ):>

הסעיף הזה הוא מאוד משמעותי.

<בצלאל סמוטריץ':>

אדוני היושב ראש, יש לי שאלה.

<היו"ר משה גפני:>

אין לך שאלה באמצע שזהבה גלאון מקריאה הסתייגות.

<אורן אסף חזן (הליכוד):>

בצלאל, אנחנו תכף ניתן לך זכות דיבור.

<היו"ר משה גפני:>

לא. אין דבר כזה.

<אורן אסף חזן (הליכוד):>

רק היושב ראש.

<היו"ר משה גפני:>

עוד יחשדו בו שהוא נגד מרצ. לא יכול להיות.

<אראל מרגלית (המחנה הציוני):>

אתה רוצה לשנות את הטבות המס?

<בצלאל סמוטריץ':>

אני רוצה לשאול שאלה.

<היו"ר משה גפני:>

זהבה, בבקשה, תשלימי.

<זהבה גלאון (מרצ):>

אני חוזרת. "מטרתו של חוק זה הוא לאגד ערב רב של חוקים בעלי השלכות מרחיקות
לכת אשר לרובם השפעות החורגות מהשגת יעדי התקציב המאושרים בהליך המונע דיון
מעמיק ושיטתי בסוגיות העומדות על הפרק תוך פגיעה ביכולתם של - - -

תשתיק אותו.

<אורן אסף חזן (הליכוד):>

סליחה, מה זה החוצפה הזאת?

<זהבה גלאון (מרצ):>

אי אפשר. נו.

<אורן אסף חזן (הליכוד):>

אבל לא סיכמנו? ביקשת שאני אכבד אותך.

<מיקי רוזנטל (המחנה הציוני):>

אנחנו רוצים הפסקה בדיון עד שגרמן באה ומרגיעה אותו.

<אורן אסף חזן (הליכוד):>

יש משפט האומר רק היררכיה. בסדר? מסתבר שסתיו שפר רוצה להיות יעל גרמן
וזהבה גלאון רוצה להיות סתיו שפיר. רק לגרמן מותר, חברים.

<היו"ר משה גפני:>

אורן, חבר קואליציה לא מפריע לאופוזיציה. באמת.

<זהבה גלאון (מרצ):>

אדוני היושב ראש, אני רוצה להודיע הודעה לפני שאני ממשיכה בהקראת ההסתייגות
הארוכה. לפני שנבחרתי לכנסת, עשיתי כמה דברים ואחד הדברים שעשיתי, בתואר
הראשון שלי למדתי חינוך מיוחד. אז אני יכולה להכיל את אורן חזן אבל יש
גבול.

<אראל מרגלית (המחנה הציוני):>

היא יכולה להכיל אותו אבל לא לסחוב אותו על הגב.

<אורן אסף חזן (הליכוד):>

אני לא אשם שעליתי במשקל.

<היו"ר משה גפני:>

זהבה, תמשיכי.

<מיכל בירן (המחנה הציוני):>

אי אפשר להגיע למצב דביק בשעה כל כך מוקדמת. תשמרו תחמושת.

<אורן אסף חזן (הליכוד):>

אני עוד מעט הולך.

<מיקי רוזנטל (המחנה הציוני):>

אורן, תעשה גילוי נאות, בלי הספר.

<אורן אסף חזן (הליכוד):>

ולחשוב שנסעתי עד אריאל בשבילו.

<אראל מרגלית (המחנה הציוני):>

אנחנו נעשה אמבוש בקילומטר ה-101 לספר.

<היו"ר משה גפני:>

זהבה, בבקשה, מה ההסתייגות?

<אורן אסף חזן (הליכוד):>

אני כמו שמשון. לקחו לי את השיער, לקחו לי את הכוח. אני כבר לא גיבור.

<מיקי רוזנטל (המחנה הציוני):>

אני מתקשה להאמין.

<היו"ר משה גפני:>

מיקי, אתה מפריע לזהבה. היא באמצע הדברים.

<זהבה גלאון (מרצ):>

אדוני, ההמשך. "פגיעה ביכולתם של מקבלי ההחלטות בממשלה ובכנסת לגבש עמדה
מבוססת לגבי כל אחד משלל הנושאים המופיעים". זאת הסתייגות מאוד רצינית. היא
מקיפה את כל הסוגיות שאנחנו מנסים להעלות כאן היום בדיון כמו צמיחה, פריון
וכולי.

<בצלאל סמוטריץ':>

אני חייב להבין כי אחרת אני לא אדע אם להצביע בעד או נגד. אני רוצה לשאול
את חברת הכנסת גלאון ואת חברי האופוזיציה, בעיקר את אלה ממפלגתה של שלי
יחימוביץ', האם מאחר ומדובר בערב רב של חוקים שלא קשורים להשגת יעדי
התקציב, הם יצביעו נגד רפורמת ששינסקי שגם עובד במסגרת חוק ההסדרים.

<זהבה גלאון (מרצ):>

זאת שאלה מעניינת. אני עונה בשם הקבוצה.

<בצלאל סמוטריץ':>

אם תגידו כן, אני אצביע אתכם על ההסתייגות.

<אראל מרגלית (המחנה הציוני):>

אנחנו צריכים על זה התייעצות סיעתית.

<זהבה גלאון (מרצ):>

חבר הכנסת סמוטריץ', יש רק בעיה אחת, זה לא בחוק הזה.

<בצלאל סמוטריץ':>

זה בחוק ההסדרים.

<מיקי רוזנטל (המחנה הציוני):>

אבל לא בחוק הזה. שמעת את התשובה.

<בצלאל סמוטריץ':>

אל תתחמקו. זה גם בא במסגרת חוק ההסדרים.

<מיקי רוזנטל (המחנה הציוני):>

הכול תלוי בפרטים.

<בצלאל סמוטריץ':>

כדי לעקוף דיון ציבורי ופרלמנטרי. זה פוגע בכנסת, זה חוטא באותו חטא
שחוטאים החוקים האלה. אם כנים דבריכם, אני אצביע אתכם. אם לא ואתם רק עושים
כאן פיליבסטר של אופוזיציה, אני לא אתכם.

<מיקי רוזנטל (המחנה הציוני):>

התשובה הפורמלית היא כזאת.

<אראל מרגלית (המחנה הציוני):>

אנחנו עושים פיליבסטר?

<מיקי רוזנטל (המחנה הציוני):>

מאחר ואנחנו לא יודעים בכלל מה מהות החוק, הגשנו הרבה מאוד הסתייגויות שאם
הן יתקבלו, נתמוך.

<היו"ר משה גפני:>

אתם ביקשתם התייעצות סיעתית?

<אראל מרגלית (המחנה הציוני):>

כן. מיקי, ביקשנו התייעצות סיעתית.

<היו"ר משה גפני:>

התייעצות סיעתית. אנחנו חוזרים בשעה 12:03.

<(הישיבה נפסקה בשעה 11:58 ונתחדשה בשעה 12:07.)>

<היו"ר משה גפני:>

אנחנו מחדשים את הישיבה.

<אראל מרגלית (המחנה הציוני):>

סמוטריץ', תודה על השאלה. ייקח לנו זמן לענות.

<היו"ר משה גפני:>

מי בעד ההסתייגות שלחברת הכנסת זהבה גלאון כפי שהוקראה?

<באסל גטאס (הרשימה המשותפת):>

רגע. עוד לא הגיעו כולם.

<היו"ר משה גפני:>

אז לא. אז יהיו לכם פחות קולות.

<אראל מרגלית (המחנה הציוני):>

זה זמני.

<מיכל בירן (המחנה הציוני):>

מנו לא כאן. אני מצביעה במקומו.

<קריאה:>

איפה אורן?

<אראל מרגלית (המחנה הציוני):>

אמרתם הצבעה, אז תצביעו. אתם לא יכולים להפסיק את ההצבעה באמצע.

<היו"ר משה גפני:>

בסדר. כמה היו בעד?

<טמיר כהן:>

שבעה.

<היו"ר משה גפני:>

מי נגד?

הצבעה

בעד – 7

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<מיקי רוזנטל (המחנה הציוני):>

לא הספקתי להביא סנדביצ'ים. אנחנו צריכים עוד הפסקה לסנדביצ'ים. הייתי בדרך
למזנון.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה.

יש עוד הסתייגויות?

<זהבה גלאון (מרצ):>

הסתייגות אחרונה.

<היו"ר משה גפני:>

מה ההסתייגות הבאה? אני במתח.

<זהבה גלאון (מרצ):>

אדוני, חבר הכנסת גפני, כשאני בשטח, אתה לא צריך להיות במתח.

<היו"ר משה גפני:>

האמת היא שאני לא במתח כל הזמן.

<זהבה גלאון (מרצ):>

הסעיף יימחק ובמקומו יבוא "מטרתו של חוק זה לערוך שינויים מבניים במשק
ובחברה, לרבות בנושאים שנויים במחלוקת שהממשלה הייתה מתקשה להעבירם בהליך
חקיקה רגיל תוך הטלת קושי על קיום פיקוח ובקרה אפקטיביים על הליך החקיקה על
ידי הציבור, שרי הממשלה ובעיקר על ידי הכנסת וועדותיה".

<היו"ר משה גפני:>

הסתייגות טובה. מי בעד?

<בצלאל סמוטריץ':>

לפני כן יש לי שאלה. אני שואל כדי שאדע איך להצביע.

<היו"ר משה גפני:>

לא חשוב בכלל. כמה הצביעו בעד?

<אורן אסף חזן (הליכוד):>

בצלאל, תגיד. יש לך זכות דיבור.

<היו"ר משה גפני:>

מי נגד?

הצבעה

בעד – 8

נגד – 9

ההסתייגות לא נתקבלה.

<מיקי רוזנטל (המחנה הציוני):>

אני חייב לספור. כמה חברים יש לליכוד בוועדת הכספים?

<אורן אסף חזן (הליכוד):>

לליכוד ארבעה.

<היו"ר משה גפני:>

ההסתייגות לא התקבלה.

<באסל גטאס (הרשימה המשותפת):>

רביזיה.

<היו"ר משה גפני:>

מכיוון שיש רביזיות על ההסתייגויות, אני לא אצביע על מטרת החוק. מה בא אחרי
זה?

<שגית אפיק:>

אחרי כן בא הבריאות. האוצר ביקש לתקן את הנוסח. הם ירדו כרגע עם שמרית.

<באסל גטאס (הרשימה המשותפת):>

זה נושא חדש.

<היו"ר משה גפני:>

עוד לא. אני עוד לא יודע. יכול להיות שזה יהיה נושא חדש. מה בא אחרי זה?

<מיקי רוזנטל (המחנה הציוני):>

אין דבר כזה, אדוני.

<קריאה:>

המידור הזה מתאים לוועדת החוץ וביטחון.

<מיקי רוזנטל (המחנה הציוני):>

לא היה בחיים דבר כזה.

<היו"ר משה גפני:>

היה דבר כזה. היה דבר כזה שירדו לניסוח כדי להגיע לאיזושהי הסכמה. הרחבה של
ה-היה הזה, לא היה.

<מיקי רוזנטל (המחנה הציוני):>

בלי שיושב ראש ועדת הכספים יודע על מה?

<היו"ר משה גפני:>

הם יביאו לי.

<רחל עזריה (כולנו):>

אני מציעה שלא תדאגו ליושב ראש ועדת הכספים בכל הנושא של התקציב. הוא דואג
לעצמו.

<מיקי רוזנטל (המחנה הציוני):>

אני מציע שאת לא תגידי לנו למה נדאג. אנחנו נדאג במה שמתחשק לנו לדאוג.

<היו"ר משה גפני:>

אני דואג לכם, שתהיה לנו תדמית נורמלית.

<באסל גטאס (הרשימה המשותפת):>

איפה הפרק על הבריאות? מביאים לנו אותו?

<היו"ר משה גפני:>

כן.

<אראל מרגלית (המחנה הציוני):>

העיקר הבריאות.

<שגית אפיק:>

הם מבקשים לתקן את מה שהם הביאו בעבר.

<היו"ר משה גפני:>

אני אעבור על זה כשיביאו. אנחנו לא יודעים. היועצת המשפטית לא יודעת, אני
לא יודע. הלאה, הפרק הבא.

<שגית אפיק:>

אנחנו נרצה ללמוד את זה כשזה יגיע.

<מיקי רוזנטל (המחנה הציוני):>

כל פעם שהייתה איזו הבטחה של האוצר, את צריכה להגיד שהייתה כאן הבטחה.

<שגית אפיק:>

אני אגיד.

<היו"ר משה גפני:>

היא תגיד.

<מיקי רוזנטל (המחנה הציוני):>

אני מזכיר לך כי אני סומך עליך מאוד.

<היו"ר משה גפני:>

כן. היא תגיד.

<שגית אפיק:>

אנחנו עוברים לפרק י"א, תחילה.

<אראל מרגלית (המחנה הציוני):>

יש לנו עוד הסתייגויות לגבי השם.

<שגית אפיק:>

אני לא ראיתי עוד הסתייגויות לגבי השם. זה כל מה שהיה אצלי.

<אראל מרגלית (המחנה הציוני):>

אבל אפשר לתת שתיים בעל פה?

<שגית אפיק:>

לשם?

<אראל מרגלית (המחנה הציוני):>

כן.

<שגית אפיק:>

כן, כיוון שלא הצבעתם עליו כי יש רביזיות.

<היו"ר משה גפני:>

תן בכתב.

<אראל מרגלית (המחנה הציוני):>

לא, אני רוצה לתת בעל פה כי זה חשוב.

<היו"ר משה גפני:>

בסדר. תגיד את ההסתייגויות.

הסתייגות על השם. אנחנו חוזרים אחורה. גם זה לא מקובל, אבל אנחנו בין
החבר'ה.

<אראל מרגלית (המחנה הציוני):>

בסדר.

<באסל גטאס (הרשימה המשותפת):>

אדוני היושב ראש, יש לי משהו חשוב להגיד. אמיר לוי אומר שעסקת סלקום גולן
היא על סף הלא מוסרי. האוצר לא יאשר אותה.

<היו"ר משה גפני:>

למה הגיעו לכאן חברי ועדת כספים פעילים כאלה. למה? איך הגעת עכשיו לאמיר
לוי ולמה שהוא אמר?

<מיקי לוי (יש עתיד):>

מי יאשר את זה.

<מיכל בירן (המחנה הציוני):>

יהיה על זה דיון בוועדת הכלכלה בהקדם. איתן כבל כבר הודיע לבקשתי שהוא הולך
לקיים על זה דיון.

<מיקי רוזנטל (המחנה הציוני):>

תחת איזה נושא? ראש הממשלה שעובד בשביל הטייקונים? זה הנושא בוועדת הכלכלה?
אני רוצה שנקיים דיון כזה בוועדת הכספים.

<מיקי לוי (יש עתיד):>

אדוני, הגשתי לך את זה בבוקר.

<היו"ר משה גפני:>

אראל, אתה עדיין עומד על ההסתייגויות שלך?

<אראל מרגלית (המחנה הציוני):>

כן.

<שגית אפיק:>

תגיד לאט כדי שנכתוב אותה.

<היו"ר משה גפני:>

הסתייגות לשם החוק. אני מאפשר לו לפנים משורת הדין.

<אראל מרגלית (המחנה הציוני):>

אני רציתי לשנות את שם החוק.

<שגית אפיק:>

רק אתה?

<אראל מרגלית (המחנה הציוני):>

לא. אני יחד עם סיעת המחנה הציוני.

<שגית אפיק:>

ישראל ביתנו מצטרפים להסתייגות לשם החוק?

<עודד פורר (ישראל ביתנו):>

קודם אני רוצה לשמוע אותה.

<אראל מרגלית (המחנה הציוני):>

רציתי לשנות את השם לחוק שמפקיר מאות אלפי צעירים בצפון ובדרום ללא אפשרות
לעבוד בעבודה שיש בה פרנסה, לחנך את הילדים או לשמוע את אביתר בנאי בזאפה.

<היו"ר משה גפני:>

מי בעד ההסתייגות החשובה הזאת?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אורן אסף חזן (הליכוד):>

גם אני רוצה הסתייגות.

<באסל גטאס (הרשימה המשותפת):>

אדוני, אם הוא שוכח להרים את היד, זה לא מהתפקיד שלכם להגיד לו להרים אתה
יד.

<היו"ר משה גפני:>

נכון. אני יכול בהתנדבות לעשות את זה.

<מיקי רוזנטל (המחנה הציוני):>

זה לא מהתפקיד.

<היו"ר משה גפני:>

זה לא מהתפקיד. בהתנדבות.

<מיקי רוזנטל (המחנה הציוני):>

יש כאן התנגדות היסטורית של האוצר לעסקה כלכלית במשק. האוצר הודיע עכשיו,
כרגע, שהוא מתנגד לעסקה הזאת שסלקום יקנו את גולן.

<היו"ר משה גפני:>

זה מה שהוא אומר. אני סומך על מה שהוא אומר.

<מיקי רוזנטל (המחנה הציוני):>

ובצדק. עברנו על זה כאילו זה כלום. זה חשוב מאוד. האוצר מגלה אומץ בלתי
רגיל אל מול מהלכים בוא נאמר עקומים ונסתרים שקורים במשרד התקשורת שמאשר את
זה.

<אראל מרגלית (המחנה הציוני):>

מי שר התקשורת?

<מיקי רוזנטל (המחנה הציוני):>

שאלה מצוינת.

<זהבה גלאון (מרצ):>

הממונה על ההגבלים העסקיים, הוא היחיד שיכול לעצור את העסקה הזאת. הממונה
על ההגבלים העסקיים לא צריך לאשר את הרכישה הזאת.

<היו"ר משה גפני:>

אראל, ההסתייגות הנוספת.

<שגית אפיק:>

הצבעת על ההסתייגות הקודמת?

<היו"ר משה גפני:>

כן. למרבה ההפתעה היו שמונה בעד ותשעה נגד, במיוחד שהוא דיבר על הזאפה שאני
אפילו לא יודע מה זה.

<אראל מרגלית (המחנה הציוני):>

אתה היית שם אצלי עם החרדים. אביתר בנאי הוא רק הדוגמה.

<היו"ר משה גפני:>

אם הייתי יודע, הייתי שוקל להצביע בעד ההסתייגות. הלאה.

<אראל מרגלית (המחנה הציוני):>

במאמר מוסגר, אני יודע שאתם מזלזלים, אבל עזבו רגע. היום הקהילה החרדית באה
לשמוע מוזיקה חיה בהרבה מקומות בעיר. יש תמורה.

<בצלאל סמוטריץ':>

כל הקהילה החרדית?

<היו"ר משה גפני:>

חבל על הזמן.

<מיקי רוזנטל (המחנה הציוני):>

אתם בין כה וכה על זמן שאול.

<אורן אסף חזן (הליכוד):>

זמן זה עניין יחסי. אני חושב שאנחנו יכולים להתייחס אליו ככזה. למרוח אותו,
למתוח אותו.

<היו"ר משה גפני:>

זה נכון. אראל, בבקשה.

<אורן אסף חזן (הליכוד):>

נאוה בלחץ. אילת לא בוחרת לשום מקום. אני מבטיח.

<מיקי רוזנטל (המחנה הציוני):>

מה יש לכם באילת?

<אורן אסף חזן (הליכוד):>

חוץ מזה שלי יש מחליף.

<מיקי רוזנטל (המחנה הציוני):>

מה זה הדבר הזה באילת? ספרו לנו.

<קריאה:>

קזינו.

<אורן אסף חזן (הליכוד):>

אני אמרתי שאני נגד פתיחת קזינו בישראל.

<מיכל בירן (המחנה הציוני):>

"ארץ נהדרת" התקשרו להגיד שחסר להם חומר למערכונים של העונה הבאה ואורן
התנדב.

<מיקי רוזנטל (המחנה הציוני):>

לעשות מופע סטנדאפ באילת? לדחות את ועדת הכספים.

<אראל מרגלית (המחנה הציוני):>

בשבוע הבא ביום ראשון הוועדה בבולגריה וביום שני באילת.

<היו"ר משה גפני:>

אני עובר הלאה.

<אראל מרגלית (המחנה הציוני):>

חוק שמשאיר מאות אלפי עסקים קטנים, מפעלים בינוניים ואנשים ללא פרנסה בצפון
הארץ, בדרום הארץ ובעיקר בירושלים.

<היו"ר משה גפני:>

מי בעד ההסתייגות?

הצבעה

בעד – 8

נגד – 9

ההסתייגות לא נתקבלה.

<היו"ר משה גפני:>

ההסתייגות לא התקבלה.

<בצלאל סמוטריץ':>

אם היית מוסיף שם גם יהודה ושומרון, אולי הייתי מצטרף להסתייגות.

<מיקי רוזנטל (המחנה הציוני):>

גפני, למה אתה מצביע נגד?

<היו"ר משה גפני:>

אני לא יודע. זאת הסתייגות חשובה. אתה יודע את זה.

<אורן אסף חזן (הליכוד):>

גם לי יש הסתייגות.

<באסל גטאס (הרשימה המשותפת):>

רביזיה.

<היו"ר משה גפני:>

בבקשה.

<אורן אסף חזן (הליכוד):>

מדובר בחוק שמאפשר לאופוזיציה לבחון את היצירתיות שלה בכתיבת שמות
להסתייגויות חדשות. זאת ההסתייגות שלי.

<היו"ר משה גפני:>

אתה מבקש להצביע על זה?

<אורן אסף חזן (הליכוד):>

כן. ודאי, אני מבקש להצביע.

<מיקי רוזנטל (המחנה הציוני):>

בבקשה, בוא נצביע.

<היו"ר משה גפני:>

מי בעד ההסתייגות של חבר הכנסת אורן חזן?

הצבעה

בעד – 8

נגד – 8

נמנע – 1

ההסתייגות לא נתקבלה.

<באסל גטאס (הרשימה המשותפת):>

אורן, אתה נגד ההסתייגות שהגשת.

<היו"ר משה גפני:>

שמונה בעד, שמונה נגד ונמנע אחד. ההסתייגות המעניינת הזאת לא התקבלה.

<שגית אפיק:>

אתה מוכן לחזור על הנוסח שעולה למליאה? הנוסח עולה למליאה ואתה צריך לחזור
עליו בשבילי.

<אורן אסף חזן (הליכוד):>

חוק שמאפשר לאופוזיציה לבחון את היצירתיות בכתיבת שמות בהסתייגויות.

<היו"ר משה גפני:>

אנחנו עוברים לסעיף תחילה.

<מיכל בירן (המחנה הציוני):>

רגע. יש לי גם הסתייגות. הסתייגות לגבי המטרה. אני מעדיפה להיות עניינית.
זה החוק שמטרתו זירוז פירוק הממשלה הזאת בעקבות אי הסכמות בין חברי
הקואליציה.

החוק לזירוז פירוק הקואליציה בעקבות ליבוי אי ההסכמות הפנימיות.

<אראל מרגלית (המחנה הציוני):>

תן רגע לחשוב.

<היו"ר משה גפני:>

מי בעד ההסתייגות?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

שבעה בעד ושמונה נגד. ההסתייגות לא התקבלה.

אנחנו עוברים לפרק תחילה.

<שגית אפיק:>

מיכל, ההסתייגות שלך הייתה בשמך בלבד?

<מיכל בירן (המחנה הציוני):>

לא. בשם הסיעה. בשם האופוזיציה.

<אראל מרגלית (המחנה הציוני):>

להלן תיקרא קבוצת האופוזיציה.

<זהבה גלאון (מרצ):>

כי זאת הסתייגות רצינית.

<היו"ר משה גפני:>

תחילה.

<אסי מסינג:>

תחילתו של חוק זה ביום י"ט בכסלו התשע"ו (1 בדצמבר 2015) אלא אם כן נקבע בו
אחרת.

<שגית אפיק:>

תסביר למה ביקשתם 1 בדצמבר ולא תחילת שנת כספים.

<אסי מסינג:>

ראשית, אני מזכיר שהחקיקה של החוק מתבצעת במהלך שנת 2015 והמועד הקרוב
ביותר שהיה, שהוא תחילתו בתחילת חודש ואינו במהלך חודש, הוא 1 בדצמבר.
במסגרת הפרקים האחרים יכול להיות שנקבעו הוראות תחילה שונות וזאת ברירת
המחדל המוצעת.

<עודד פורר (ישראל ביתנו):>

יש מקומות שנקבע תאריך מוקדם יותר מה-1 בדצמבר?

<אסי מסינג:>

לא. המוקדם ביותר שיכול להיות זה במועד פרסומו של החוק. נדמה לי, למיטב
זיכרוני, אין סעיף כזה בהצעה הזאת.

<שגית אפיק:>

עד ה-1 בדצמבר תפסיקו לפרסם בהנחה שב-19 בנובמבר זה עובר במליאה?

<אסי מסינג:>

עד 1 בדצמבר.

<שגית אפיק:>

עד 1 בדצמבר תפסיקו לפרסם?

<אסי מסינג:>

אין סיבה שלא.

<מנואל טרכטנברג (המחנה הציוני):>

יש לי הסתייגות. ההסתייגות היא רצינית. אני באמת מתכוון לזה.

<מיקי רוזנטל (המחנה הציוני):>

אתה רוצה להגיד עד עכשיו זה לא היה רציני?

<מנואל טרכטנברג (המחנה הציוני):>

לא. בוא נפתח סוגריים להסתייגות רצינית. הרי הדעת נותנת שאין דרך שאפשר
להכין את החוק שבועיים אחרי שהוא עובר במליאת הכנסת בהתחשב בכך שזה חוק
מורכב שיש בו הרבה מאוד חלקים. זאת רק העמדת פנים. זה בא כאילו להגיד שבאמת
חוק התקציב ל-2015 ו-2016 חל לפני סוף 2015. זאת רק זילות של המשמעות של
התחלת התחולה של החוק.

אדוני היושב ראש, אני מציע שהתחולה תהיה מה-1 בינואר 2016. שלא נעשה צחוק
מעצמנו. כאמור, אני מציע שייכתב מה-1 בינואר 2016 ואני מתכוון לזה כי זאת
זילות של מה זאת תחולה של חוק. אין דרך שזה יכול להתחיל ב-1 בדצמבר.

<היו"ר משה גפני:>

מה אתה מבקש?

<מנואל טרכטנברג (המחנה הציוני):>

ב-1 לינואר 2016.

<היו"ר משה גפני:>

אין קיזוז?

<מיקי רוזנטל (המחנה הציוני):>

אני מקוזז עם אורן.

<מיכל בירן (המחנה הציוני):>

מיקי מקוזז עם אורן.

<היו"ר משה גפני:>

מי בעד ההסתייגות?

הצבעה

בעד – 6

נגד – 8

ההסתייגות לא נתקבלה.

<היו"ר משה גפני:>

שמונה נגד ושישה בעד. ההסתייגות לא התקבלה.

<באסל גטאס (הרשימה המשותפת):>

רביזיה.

<היו"ר משה גפני:>

רביזיה. את זה למדתי מהרב ליצמן.

<היו"ר משה גפני:>

נראה לי שאתה רוצה להיות שר.

<באסל גטאס (הרשימה המשותפת):>

אני רוצה להיות חרדי.

<קריאה:>

הוא רוצה להיות שר הממונה על המקומות הקדושים.

<זהבה גלאון (מרצ):>

פסגת השאיפות של הערבים היא להיות חרדים.

<קריאה:>

חרדים למצב.

<היו"ר משה גפני:>

רבותיי, אני חוזר לפרק של הבריאות. אנחנו נחלק לכם את הנוסח. יש שם עדיין
מחלוקת בין משרד הבריאות לבין משרד האוצר.

<קריאה:>

אנחנו הולכים לדון על משהו שאחר כך שוב תשנו אותו?

<מיקי רוזנטל (המחנה הציוני):>

יש שינויים?

<היו"ר משה גפני:>

כן. אתה תראה אותם.

אני חוזר לפרק הבריאות.

מיקי, תנהל את הישיבה לעשר דקות.

(היו"ר אורן אסף חזן)

<היו"ר אורן אסף חזן:>

לרוץ.

<מיקי רוזנטל (המחנה הציוני):>

מה פתאום לרוץ? הרומאים אמרו תמיד פסטינה לנטי. התרגום מלטינית הוא: תמהר
לאט. זה משפט מאוד חכם. עצה לכולנו.

<היו"ר אורן אסף חזן:>

אנחנו לא ממהרים לשום מקום. אתה צודק. תראה איזה מקרה חריג, אני מסכים אתך,
אתה צודק אבל בכל מקרה אנחנו צריכים גם להתקדם.

<רועי פולקמן (כולנו):>

רציתי להגיד לחבר הכנסת רוזנטל שאת הדיונים הרציניים עשינו ועכשיו אנחנו
עסוקים בפרוצדורה. הם יעשו את תפקידם ואנחנו את תפקידנו. את נושא התוכן
עברנו.

<שגית אפיק:>

אני רוצה לתקן אותך. לעניין הפרק הזה אנחנו לא עוסקים בנושא פרוצדורה בלבד.
לפרק הזה יש תיקונים שנעשו אחרי הישיבה שלא נדונו בוועדה ועכשיו היועצת
המשפטית תקריא אותם ויתקיים עליהם דיון.

<היו"ר אורן אסף חזן:>

יאללה, קדימה. מתחילים את הדין.

<שמרית גיטלין שקד:>

סעיף 342 הוקרא בוועדה. יש תיקון נוסח שאפילו אין לו הרבה משמעות אבל הוא
קיים.

<שגית אפיק:>

אנחנו בעמוד 2, בהגדרה פוליסת ביטוח.

<שמרית גיטלין שקד:>

"פוליסת ביטוח" – פוליסה שהוצאה לפי תכנית ביטוח הכוללת ביטוח לניתוחים.

היה איזשהו חשש שאם הפוליסה היא גם לניתוחים וגם כוללת רכיב נוסף, לא יחול
החוק. מאחר שהכוונה היא שכן יחול על פוליסות שכוללות גם ניתוח וגם דברים
אחרים, תיקנו תיקון נוסח ואמרנו לפי תכנית ביטוח הכוללת ביטוח לניתוחים.

סעיף 342א הוא סעיף חדש שהוכנס בעקבות בקשת יושב ראש הוועדה שרצה להבטיח
שיהיו בעצם הסדרי ניתוח.

החוק אוסר על מתן החזרים לניתוחים אבל הוא לא הבטיח שבעצם הקופות כן יעשו
הסדרים. הנוסח הזה נוסח בהסכמה עם המשרדים הרלוונטיים ואני מקריאה אותו.

342א. הסדרי ניתוח

  לא תאושר תכנית לשירותי בריאות נוספים – כאן יש תיקון נוסף שלא מופיע
  אצלכם – לעניין החלק לגבי כיסוי לניתוחים ולא תותר לשיווק תכנית ביטוח
  הכוללת ביטוח לניתוחים, או שינוי בתכנית כאמור, אלא אם נוכח השר או המפקח
  על הביטוח, לפי העניין, כי יש לקופת החולים או לחברת הביטוח, לפי העניין,
  הסדרי ניתוח שיש בהם להבטיח לעמיתים או למבוטחים גישה להיקף מספק של
  מנתחים וניתוחים הן מבחינת מגוון המנתחים וסוגי הניתוחים והן מבחינת
  פריסתם הגיאוגרפית, לרבות פריסה בפריפריה.

<מיקי רוזנטל (המחנה הציוני):>

אני מצטער, אי אפשר לשמוע כלום. יש כאן רחש בחש.

<היו"ר אורן אסף חזן:>

חבר הכנסת רוזנטל צודק. הבא שירעיש, אני פשוט אוציא אותו החוצה. לי יש קצת
פחות סבלנות מאשר יש לאחרים. אני מבטיח לכם שאני אוציא אותו החוצה.

<מיכל בירן (המחנה הציוני):>

לא מדובר על בעיות קשב וריכוז אלא מדובר על יכולת לנהל דיון וזה משהו אחר
לגמרי.

<היו"ר אורן אסף חזן:>

לכן אני אומר. את תראי שאנשים פשוט יתחילו לצאת החוצה.

<מיכל בירן (המחנה הציוני):>

אני מנסה לראות איך זה אמור לקרות טכנית. רוב התכניות האלה כבר קיימות. אני
מבינה את העיקרון והעיקרון אומר שלפני שאתם משווקים תכניות ולפני שאי אפשר
החזרים, בואו נראה בהסדרים שיש לכם מספיק רופאים במספיק מגוון תחומים.
ההיגיון נשמע לי אחלה ואני מנסה להבין את הלוגיקה של הטכניקה. דבר ראשון,
זה נשמע שזה לא מתייחס לרוב האנשים שכבר יש להם תכניות. זה לא חל עליהם?
אלה תכניות חדשות?

<מיקי רוזנטל (המחנה הציוני):>

את יכולה להסביר מה כתוב כאן?

<היו"ר אורן אסף חזן:>

היא שאלה שאלה. תן לה להשיב.

<שמרית גיטלין שקד:>

אני אשמח אם היושב ראש יאפשר לאגף המפקח להסביר.

<היו"ר אורן אסף חזן:>

בשמחה. תן לנו בבקשה הסבר על הסעיף וגם תשובה לשאלתה של חברת הכנסת מיכל
בירן.

<שמרית גיטלין שקד:>

אני מבקשת ששרונה תענה.

<שרונה פלדמן:>

אני אחראית על תחום הבריאות והסיעוד באגף שוק ההון באוצר. לשאלתה של חברת
הכנסת בירן, חברות הביטוח – ואחר כך יספר על כך גם משרד הבריאות לגבי קופות
החולים – נדרשות לעשות יישורים בתכניות שלהן. החוק חל על פוליסת שהופקו החל
ממועד התחילה.

<מיכל בירן (המחנה הציוני):>

בקיצור, רק החדשות.

<שרונה פלדמן:>

רגע, אני אסביר, ברשותך. קיימות בשוק פוליסות קבוצתיות שהחוק כמובן יחול
עליהן במועדי החידוש וגם כל תכניות הבריאות שמאושרות החל מה-1 בפברואר 2016
במסגרת רפורמת הבריאות שאגף שוק ההון מקדם - - -

<עודד פורר (ישראל ביתנו):>

את נותנת כאן איזה נאום נורא מהיר והוא לא ברור.

<מיכל בירן (המחנה הציוני):>

גם כדאי שיתחילו מהתשובה של הבריאות ולא של הביטוחים.

<היו"ר אורן אסף חזן:>

תוכלי להתייחס לשאלה של חברי הכנסת ולדייק ולכוון?

<מיקי רוזנטל (המחנה הציוני):>

לא הבנו מה כתוב כאן.

<מיכל בירן (המחנה הציוני):>

נראה לי שעדיף שקודם נציג משרד הבריאות יסביר כי זה העיקר.

<מיקי רוזנטל (המחנה הציוני):>

אני באמת לא מבין. אפשר לקבל הסבר על מה שכתוב?

<היו"ר אורן אסף חזן:>

אני רוצה לעשות סדר. אני מבקש שתיתן להם הסבר כולל כדי שיהיה להם יותר קל
לחדד את השאלות ויהיה לך יותר קל לחדד את התשובות. אראל, אני שמח על ההערות
שלך, הן מאוד מכוונות. הסבר בבקשה.

<רויטל טופר חבר טוב:>

אני נציגת משרד הבריאות. אני מתנצלת, לא שמעתי את כל השאלה עד הסוף ולכן אם
אפשר לחזור עליה.

<היו"ר אורן אסף חזן:>

החבר'ה כאן מאחור שליד הסדרן, שתיכן החוצה.

<מיכל בירן (המחנה הציוני):>

אני מכירה בלוגיקה הבסיסית של הסעיף הזה ואני מנסה להבין טכנית איך זה
יעבוד. כבר קיבלתי תשובה שזה לא חל על כל התכניות הקיימות ובמקרה של
השב"ן - - -

<היו"ר אורן אסף חזן:>

מיקי, אני מבקש, אם אתה רוצה לנהל שיחה – בחוץ.

<רחל עזריה (כולנו):>

קיימנו המון דיונים על זה.

<מיכל בירן (המחנה הציוני):>

אבל זה סעיף חדש.

<היו"ר אורן אסף חזן:>

יש סעיף חדש שהוסף והם צריכים להסביר את ההיגיון.

<מיקי רוזנטל (המחנה הציוני):>

זה נושא חדש.

<היו"ר אורן אסף חזן:>

הוא צודק. אם הוא טוען לנושא חדש, הוא צודק. אני עוצר. פעם שנייה שאני מוצא
את עצמו מסכים אתך. תעצור. נושא חדש. אנחנו עוצרים את הדיון וזה עובר
לוועדת הכנסת. אני מבקש להעביר בקשה לוועדת הכנסת להתכנס לגבי הנושא הזה.

<שגית אפיק:>

חבר הכנסת מיקי רוזנטל, אתה טוען נושא חדש? אני רוצה רק לוודא.

<היו"ר אורן אסף חזן:>

הוא טוען נושא חדש.

<רחל עזריה (כולנו):>

אנחנו ביקשנו את זה.

<מיקי רוזנטל (המחנה הציוני):>

אם אפשר יהיה לשמוע את ההסברים, אני מוכן לחזור בי אבל אני רוצה להקשיב
להסברים. יש כאן מהומה אחת גדולה.

<היו"ר אורן אסף חזן:>

מיקי, תעצור הכול. כולם לעצור. מיקי מוכן לקחת את ההחלטה שלו, את הקריאה
שלו לנושא חדש, ובתנאי – וזה תנאי צודק – שיינתן כאן הסבר הגיוני, נורמטיבי
ולא מעורפל לשאלות שנשאלו וגם לסעיף שנכתב. אפשר?

<באסל גטאס (הרשימה המשותפת):>

אבל אני לא מוכן.

<היו"ר אורן אסף חזן:>

אנחנו עושים דברים קצרים וענייניים. אתה טוען נושא חדש? עצור הכול.

<שגית אפיק:>

שאלה לחבר הכנסת באסל גטאס שכרגע מגיש נושא חדש. האם אתה מגיש נושא חדש
ביחס להוספה של סעיף 342א בלבד? אם אתה מגיש, יש נושאים חדשים נוספים.

<מיקי רוזנטל (המחנה הציוני):>

347.

<שגית אפיק:>

אתה רוצה לקיים על זה דיון או קודם להגיש נושא חדש?

<מיקי רוזנטל (המחנה הציוני):>

אם באסל עומד על כך שזה יהיה נושא חדש, אין בעיה.

<היו"ר אורן אסף חזן:>

עצרו, נגמר. אין חזרות. התקבלה החלטה להציע נושא חדש על פרק י'. אני מבקש
להעביר את זה לוועדת הכנסת. תודה רבה. ממשיכים הלאה.

<מיכל בירן (המחנה הציוני):>

באסל, במקרה הפרק הזה הוא פרק חשוב ואנחנו כן אופוזיציה עניינית.

<באסל גטאס (הרשימה המשותפת):>

בסוף נצביע בעדו.

<מיכל בירן (המחנה הציוני):>

אורן לא נותן לי לשכנע אותך. צריך לנהל את הדיון הזה כמו שצריך ואם אתה
אומר ישר נושא חדש, אתה גורם כאן נזק. באסל, תן הזדמנות.

<קריאה:>

באסל צודק.

<היו"ר אורן אסף חזן:>

אני מעדכן את כולם.

<רחל עזריה (כולנו):>

אז נוותר על הסעיף.

<היו"ר אורן אסף חזן:>

רחל עזריה, אני לא רוצה לקרוא אתכם לסדר ולהוציא אתכם החוצה.

<רחל עזריה (כולנו):>

קרא אותי לסדר.

<היו"ר אורן אסף חזן:>

אני קורא אותם לסדר פעם ראשונה.

<רחל עזריה (כולנו):>

קרא אותו לסדר.

<היו"ר אורן אסף חזן:>

ואם תזלזלי בי, אני אוציא אותך עכשיו החוצה.

<רחל עזריה (כולנו):>

בבקשה, תוציא אותי.

<היו"ר אורן אסף חזן:>

אני מבקש להוציא את רחל עזריה מהדיון.

<קריאה:>

לא, לא.

<רחל עזריה (כולנו):>

אתה צריך פעם שנייה ושלישית.

<היו"ר אורן אסף חזן:>

רחל עזריה. אני קורא אותך לסדר פעם שנייה. אני מזהיר אותך.

<רחל עזריה (כולנו):>

אתה לא צריך להזהיר אותי.

<מיכל בירן (המחנה הציוני):>

לא נתת לה שלוש אזהרות.

<היו"ר אורן אסף חזן:>

אני קורא אותך לסדר פעם ראשונה. את רוצה לקחת חלק בדיון מתורבת? אם כן, כן.

<מיכל בירן (המחנה הציוני):>

כאן זה לא המקום. אורן, תראה איך אתה מנהל את זה.

<היו"ר אורן אסף חזן:>

מיכל, אני קורא גם אותך לסדר פעם ראשונה.

<מיכל בירן (המחנה הציוני):>

ממש מרגש.

<היו"ר אורן אסף חזן:>

אני קורא אותך לסדר פעם שנייה.

<מיכל בירן (המחנה הציוני):>

תנהל אתה דיון כמו יושב ראש. תקרא לבייביסיטר שלך שיבוא. גפני יבוא ויוציא
אותך.

<היו"ר אורן אסף חזן:>

אני קורא אותך לסדר פעם שלישית.

<מיכל בירן (המחנה הציוני):>

אורן, זה לא מערכון של "ארץ נהדרת". זה דיון בוועדת הכספים.

<היו"ר אורן אסף חזן:>

אני לא אתן לכם לעשות בדיחה.

<מיכל בירן (המחנה הציוני):>

אתה עושה מזה בדיחה. זה פשוט מביך מה שקורה כאן.

<היו"ר אורן אסף חזן:>

תודה רבה. אם אתם רוצים לדון כאופוזיציה - - -

<זהבה גלאון (מרצ):>

זה לא בא בחשבון, אדוני. כך לא מנהלים ישיבה. אתה לא עושה מחטף.

<היו"ר אורן אסף חזן:>

זהבה, היא תירגע בחוץ.

<זהבה גלאון (מרצ):>

לא, אתה תירגע בחוץ.

<היו"ר אורן אסף חזן:>

ואחר כך אנחנו נחזיר אותה.

<זהבה גלאון (מרצ):>

לא, אתה תירגע בחוץ.

<היו"ר אורן אסף חזן:>

ואם את לא תירגעי, אני גם אוציא אותך החוצה.

<זהבה גלאון (מרצ):>

ממש לא. זה לא בא בחשבון.

<קריאה:>

בואו כולנו נצא.

<זהבה גלאון (מרצ):>

כולנו נצא. זה לא עובד כך.

<היו"ר אורן אסף חזן:>

אני אראה לך איך זה עובד.

<זהבה גלאון (מרצ):>

לא, אני אראה לך. אתה לא מבין.

<היו"ר אורן אסף חזן:>

אני אעשה כאן סדר.

<זהבה גלאון (מרצ):>

אני מבקשת לדבר.

<היו"ר אורן אסף חזן:>

זהבה ברשות דיבור. רק זהבה.

<זהבה גלאון (מרצ):>

אתה קיבלת מיושב ראש הוועדה אפשרות להחליף אותו בניהול הישיבה.

<היו"ר אורן אסף חזן:>

נכון.

<זהבה גלאון (מרצ):>

כשאתה מנהל את הישיבה, זה אומר שצריכים לחול עליך כללים של מנהל הישיבה.

<היו"ר אורן אסף חזן:>

מקבל.

<זהבה גלאון (מרצ):>

אתה לא מעיף ככה חברי כנסת מהוועדה. תקשיב לי רגע היטב. אתה לא מעיף חברי
כנסת מהוועדה. אל תנהל כך את הישיבות. זה לא הסגנון כאן, לא של יושב ראש
הוועדה ולא של כולנו כי אחרת כולנו נצא.

למזלך הגיע יושב ראש הוועדה.

<היו"ר אורן אסף חזן:>

לא, זה לא למזלי. זה למזלכם.

<זהבה גלאון (מרצ):>

תחזיר את חברת הכנסת מיכל בירן ברגע זה.

<היו"ר אורן אסף חזן:>

אנחנו תכף נחזיר אותה.

<זהבה גלאון (מרצ):>

ברגע זה.

<היו"ר אורן אסף חזן:>

התקבלה כאן החלטה על נושא חדש. לא עושים כאן זיג-זג.

<רועי פולקמן (כולנו):>

אני רוצה לשאול לגבי הנושא החדש ואני שואל את חברי האופוזיציה. מי הגיש את
הנושא החדש?

<קריאה:>

באסל.

<רועי פולקמן (כולנו):>

באסל, תקשיב רגע, אנחנו רוצים לדון עלה חוק. אם אתה אומר על כל החוק, אנחנו
לא יכולים להתקדם בדיון. אתה רוצה לעצור על כל החוק? שלא נדון בו בכלל. אחר
כך נעביר את זה ולכן אין בעיה.

<באסל גטאס (הרשימה המשותפת):>

לא היום.

<רועי פולקמן (כולנו):>

בוודאי שהיום. עוד שעה אנחנו דנים בזה ומפילים. אתה רוצה לנהל דיון על
התוכן? קבעתי ישיבה לעוד שעה ובעוד שעה אנחנו מפילים את זה. השאלה אם אתה
רוצה לנהל דיון או לא, על התוכן. אם זאת פרוצדורה, אין בעיה, נתנהל.

(היו"ר משה גפני)

<זהבה גלאון (מרצ):>

אדוני יושב ראש הוועדה, יש לי הצעה לסדר.

<היו"ר משה גפני:>

מה נהיה כאן בלגן כזה?

<רועי פולקמן (כולנו):>

נדון בזה בשעה 2:00 בוועדת הכנסת.

<שגית אפיק:>

זאת אומרת, אנחנו עוברים לנושא אחר.

<רועי פולקמן (כולנו):>

כן.

<זהבה גלאון (מרצ):>

אדוני, יש לי הערה. הצעה לסדר. אני רוצה לבקש ממך שכאשר בפעם הבאה אתה
מסמיך מישהו להחליף אותך, תשקול אפילו מישהי מהאופוזיציה, מאזובי הקיר,
כמוני, לנהל את הישיבה.

<אורן אסף חזן (הליכוד):>

סליחה, עם כל הכבוד לך, עם כל הכבוד לאזובי הקיר, היה כאן ניהול ענייני.
אתה יכול לשאול את צוות הוועדה. לא יהיה צחוק בוועדת הכספים.

<היו"ר משה גפני:>

קיבלתי את הצעתך.

<מיכל בירן (המחנה הציוני):>

גפני, להבא אני חושבת שאני בייביסיטר יותר טוב לוועדה.

<אורן אסף חזן (הליכוד):>

אתה מבין איזו חוצפה?

<היו"ר משה גפני:>

די. שיחלקו את הסעיף הבא. נושא הבריאות עובר לנושא חדש.

<מיכל בירן (המחנה הציוני):>

כל הבריאות?

<היו"ר משה גפני:>

כן, כל הפרק.

הודיעו לי שההצבעות על הרביזיה תהיינה בשעה 13:10.

<(הישיבה נפסקה בשעה 12:45 ונתחדשה בשעה 19:00.)>

<היו"ר משה גפני:>

אני מחדש את הישיבה. אנחנו בפרק בריאות.

<יצחק וקנין (ש"ס):>

אדוני היושב ראש, יש לי הערה לסדר. בצלאל אומר שכל חברי הכנסת גוזרים
קופונים חוץ ממנו. אני לא יודע איזה קופונים גוזרים ועל מה הוא מדבר.

<היו"ר משה גפני:>

אין מפלגה שלא גוזרת קופונים. עם כל הכבוד, היא לוקחת את התקציב. היא לא
גוזרת קופונים אלא היא לוקחת את התקציב ומגלגלת עיניים לשמים. הוא מצביע
נגד. זה פשוט לא להאמין.

<יצחק וקנין (ש"ס):>

הוראה מהבוס.

<היו"ר משה גפני:>

הוא טרפד את הנושא של הטבות מס ליישובים כי אחרת היינו מצביעים באותו יום.

בריאות.

<אורלי לוי אבקסיס (ישראל ביתנו):>

אדוני היושב ראש, אנחנו רוצים לבקש לפצל.

<היו"ר משה גפני:>

נצביע על הבקשה, אבל שקודם יסתיים ההסבר. אני לא אפצל. הייתי רוצה בכלל
להתפצל, אבל.

<מיקי רוזנטל (המחנה הציוני):>

אתה יכול להצביע פעם עם האופוזיציה ופעם עם הקואליציה. אין בעיה.

<היו"ר משה גפני:>

מישהו צריך להתקזז עם נורית קורן, אם נצביע.

<שמרית גיטלין שקד:>

נתבקשתי להזכיר בשני משפטים על מה ההסדר מדבר.

<היו"ר משה גפני:>

לא חוזרים על הדיון.

<שגית אפיק:>

היא תאמר רק מילה.

<היו"ר משה גפני:>

שסמוטריץ' ינהל את הממשלה. אם הוא יכול, יחד עם בנט.

<מיקי רוזנטל (המחנה הציוני):>

על הר הבית.

<שמרית גיטלין שקד:>

ההסדר הזה חל על שירותי בריאות נוספים של קופות החולים ועל ביטוחי בריאות
של חברות הביטוח הפרטיות והוא אוסר לתת החזרים למבוטחים.

<היו"ר משה גפני:>

לא היה דבר כזה. לך תן כסף לבית היהודי, כמה שאתה יכול יותר. אנחנו נאכל
אותה, נצביע בעד ונהיה כאן במנחה ובערבית ובסנדביצ'ים ואנחנו נקבל קדחת.
בסוף עוד יגידו שאנחנו גוזרים קופונים.

<יצחק וקנין (ש"ס):>

אני לא יודע איזה קופונים.

<היו"ר משה גפני:>

אי אפשר להאמין. עכשיו אני צריך לעשות תרגילים כדי להחזיר את זה בחזרה. הוא
לוקח את התקציב ואנחנו גוזרים קופונים.

בבקשה, סליחה שהפרעתי לך.

<שמרית גיטלין שקד:>

החוק הזה חל על פוליסות ביטוח בריאות פרטיות וגם על תכניות שב"ן של קופות
החולים. ההסדר המוצע קובע איסור על מתן החזר על ניתוחים פרטיים שהמבוטח
עשה. יש מספר מסוים של חריגים שייקבעו עכשיו בדיון, לגבי אותם רופאים
שייקבעו כחריגים וניתן יהיה לקבל החזרים עבור הניתוחים.

<מיקי רוזנטל (המחנה הציוני):>

אחד מאתנו צריך להיות מקוזז.

<שמרית גיטלין שקד:>

לגבי חברות ביטוח קטנות, הן יהיו פטורות לחלוטין מהחוק הזה.

<אורלי לוי אבקסיס (ישראל ביתנו):>

לא, הן יהיו פטורות זמנית עד שהן יגדלו.

<שמרית גיטלין שקד:>

כל עוד הן חברות ביטוח קטנות, הן פטורות לחלוטין.

<אורלי לוי אבקסיס (ישראל ביתנו):>

אבל יכול להיות שתוך שנתיים, בגלל החוק הזה - - -

<שמרית גיטלין שקד:>

ככל שהן יגדלו.

<אורלי לוי אבקסיס (ישראל ביתנו):>

אף אחד לא יודע מה קורה עם הלקוח.

<היו"ר משה גפני:>

משרד האוצר רוצה להוסיף?

<שמרית גיטלין שקד:>

לא.

<היו"ר משה גפני:>

אם משרד האוצר רוצה להוסיף, רק סמוטריץ' יצביעו בשבילו. אני מצביע נגד. אם
האוצר רוצה להוסיף כאן עוד סעיף, שסמוטריץ' יצביע.

בבקשה, תקריאי.

<שמרית גיטלין שקד:>

סעיף 342א הוא סעיף שלא הוקרא. הסעיף הזה הוסף בעקבות בקשת הוועדה להבטיח
שיהיו גם הסדרי ניתוחים. כלומר, שהמבוטחים לא יישארו בפני שוקת שבורה ומצד
אחד יאסרו עליהם לקבל החזרים ומצד שני לא יהיו הסדרים.

אני מקריאה את סעיף 342א.

342א. הסדרי ניתוח

  לא תאושר תכנית לשירותי בריאות נוספים ולא תותר לשיווק תכנית ביטוח
  הכוללת ביטוח לניתוחים, או שינוי בתכניות כאמור, אלא אם כן נוכח השר או
  המפקח על הביטוח, לפי העניין, כי יש לקופת החולים או לחברת הביטוח, לפי
  העניין, הסדרי ניתוח שיש בהם להבטיח לעמיתים או למבוטחים גישה להיקף מספק
  של מנתחים וניתוחים הן מבחינת מגוון המנתחים וסוגי הניתוחים והן מבחינת
  פריסתם הגיאוגרפית, לרבות פריסה בפריפריה.

<מנואל טרכטנברג (המחנה הציוני):>

אפשר לשאול שאלה?

<היו"ר משה גפני:>

רק שאלה.

<מנואל טרכטנברג (המחנה הציוני):>

שאלה. מה המשמעות של היקף מספק? זה פתוח לחלוטין.

<אורלי לוי אבקסיס (ישראל ביתנו):>

נכון.

<מיקי רוזנטל (המחנה הציוני):>

מי יחליט מה זה מספק?

<שמרית גיטלין שקד:>

זה שיקול דעת של שר הבריאות או של המפקחת על הביטוח.

<מנואל טרכטנברג (המחנה הציוני):>

שיקול דעת, אבל צריך לקבוע קריטריונים. מספק זה במרחק של שעה נסיעה? זה
מושג עמום לחלוטין.

<שמרית גיטלין שקד:>

בהתחלה ההצעה שלנו הייתה לקבוע איזה שהם נהלים מפורטים. המשרדים סירבו
להצעה לקבוע נהלים מפורטים.

<מנואל טרכטנברג (המחנה הציוני):>

כמו שזה כרגע, זה פתוח לחלוטין.

<אורלי לוי אבקסיס (ישראל ביתנו):>

נכון.

<נתן סמוך:>

הסעיף הזה נוגע לניתוחים ולמנתחים. לכן בהגדרה אנחנו לא מדברים על מרחקים
ממרפאות כאלה ואחרות באזורים כאלה ואחרים אלא אנחנו מדברים על מוסדות
רפואיים.

<מיקי רוזנטל (המחנה הציוני):>

אי אפשר לנהל כך דיון.

<היו"ר משה גפני:>

אני מתנצל.

<מיקי רוזנטל (המחנה הציוני):>

אם אתה רוצה עוד רבע שעה הפסקה, בבקשה. אנחנו מאוד נדיבים.

<היו"ר משה גפני:>

אתה צודק. אני מתנצל.

<מיקי רוזנטל (המחנה הציוני):>

אתה לא צריך להתנצל. להפך.

<קריאה:>

יש כאלה שלא מתנצלים.

<קריאה:>

רק בנט לא מתנצל.

<מיקי רוזנטל (המחנה הציוני):>

בדיוק.

<נתן סמוך:>

התחלתי ואמרתי שההסדר נוגע לניתוחים ולמנתחים ולמעשה בתי חולים פרטיים
בעיקר. המשמעות של מרחק בין מקום מגוריו של המבוטח למרכז הרפואי איננו
רלוונטי כי בסופו של דבר ניתוחים כאלה יכולים להתבצע בראש וראשונה בבתי
חולים פרטיים. אגב, נכון שרובם מצויים במרכז וגם בתי חולים מסוימים שמצויים
בפריפריה הם בתי חולים מוגדרים.

<מנואל טרכטנברג (המחנה הציוני):>

אבל זה לא עונה לשאלה שלי. אני שאלתי מה זה מספק.

<נתן סמוך:>

אני אשלים את דבריי. לכן האמירה של מרחק סביר וכדומה פחות משמשת לצורך
הפרמטרים, היא לא רלוונטית.

אני רוצה לומר עוד משהו. בסופו של דבר החוק הזה הוא חוק שיוצר מנגנונים
שהמטרה שלהם היא בין היתר לסייע לקופות החולים להגיע להסדרים. החוק הזה לא
יכול להיות מוכתב על ידי תוצאות כי בסופו של דבר התהליך הזה תלוי בשני
גורמים – הוא תלוי בקופות החולים אבל הוא תלוי גם ברופאים. הוא תלוי בזה
והוא תלוי בזה.

<אורלי לוי אבקסיס (ישראל ביתנו):>

איך אתם מביאים רופאים לשם?

<נתן סמוך:>

אני אשלים את דבריי. הוא תלוי בזה שבסופו של דבר החוק יספק לקופות החולים
את המנגנונים המתאימים להשיג את הרופאים הנדרשים. הגענו למסקנה, גם
בהתייעצות שקיימנו בתוך הלשכה המשפטית לוועדה והסברנו את עמדתנו, שאמירה
שאומרת שיש יעד מספרי, היא אמירה שבהגדרה מחלישה את היכולת של קופות החולים
להגיע ליעד הזה.

<מיקי רוזנטל (המחנה הציוני):>

נשאלת שאלה פשוטה מאוד ואתה לא עונה עליה.

<נתן סמוך:>

הסברתי.

<מיקי רוזנטל (המחנה הציוני):>

לא, לא הסברת שום דבר. נאמת כאן חצי שעה ולא ענית לשאלה. מה זה מספק?

<מנואל טרכטנברג (המחנה הציוני):>

אחת משתיים: או שתוריד את המילה הזאת או שתיתנו לזה תוכן, אבל אי אפשר
לחוקק חוק שיש מילה כזאת.

<נתן סמוך:>

אמירה שמצביעה על יעד מספרי.

<מנואל טרכטנברג (המחנה הציוני):>

לא אמרתי יעד מספרי.

<מיקי רוזנטל (המחנה הציוני):>

אנחנו לא מקבלים תשובה.

<מנואל טרכטנברג (המחנה הציוני):>

אני שאלתי שאלה מאוד פשוטה. כאן כתוב גישה להיקף מספק של מנתחים. לא ניתנה
תשובה מה משמעות האמירה הזאת.

<היו"ר משה גפני:>

תכף יענו.

<אורלי לוי אבקסיס (ישראל ביתנו):>

אמר כרגע נתן שזה גם תלוי לא רק בקופות וביכולת שלהן להגיע להסדרים עם
רופאים כאלה ואחרים. הוא אמר במו פיו שזה תלוי בכמות הרופאים שנצליח להביא
למקומות מסוימים.

<נתן סמוך:>

החוק יעשה את תפקידו.

<אורלי לוי אבקסיס (ישראל ביתנו):>

לא. זאת אחיזת עיניים כי תכף יתברר שמשרד האוצר יחד עם משרד הבריאות גורמים
במו ידיהם, אדוני היושב ראש, למניעת כניסת רופאים לפריפריה. זאת אומרת
שהתור לא יצומצם אלא הוא ילך ויגדל.

<היו"ר משה גפני:>

אני לא רוצה לשמוע יותר. הדיון לא מתחיל עכשיו. נמאס לי מהחוק הזה. סגרנו
את הדיון. תן להם תשובה ומי שנגד, שיצביע נגד. אני למשל נגד ואני אצביע
בעד.

<אורלי לוי אבקסיס (ישראל ביתנו):>

אז בוא נחריג.

<היו"ר משה גפני:>

הייתי מחריג עוד כמה אנשים כאן. הממשלה.

<אורלי לוי אבקסיס (ישראל ביתנו):>

בוא נוציא את זה מחוק ההסדרים.

<היו"ר משה גפני:>

אני מסכים אתך. אני אצביע נגד ההחרגה. מה לעשות? אני בגלות.

<מיקי רוזנטל (המחנה הציוני):>

צא לאכול. תן לי לנהל את ההצבעה ותראה שהתוצאות יהיו טובות.

<היו"ר משה גפני:>

אני בקואליציה לא מתאימה לי.

<אורלי לוי אבקסיס (ישראל ביתנו):>

בוא ננסה להגיע לדין וחשבון מול האוצר.

<היו"ר משה גפני:>

אני מסמיך אותך, חבל על הזמן. הנה, נדב כאן, לכי ותנהלי אתו משא ומתן.

<אורלי לוי אבקסיס (ישראל ביתנו):>

נדב, אתה לא רוצה להגיע היום הביתה?

<קריאה:>

אין תשובה.

<אורלי לוי אבקסיס (ישראל ביתנו):>

יש לי גם הסתייגויות.

<היו"ר משה גפני:>

אחר כך. על החוק העיקרי אנחנו דנו.

<מיקי רוזנטל (המחנה הציוני):>

זה סעיף חדש. אנחנו רוצים לדעת.

<היו"ר משה גפני:>

בסדר גמור. יעל, בבקשה.

<יעל גרמן (יש עתיד):>

בדיון הקודם אני שאלתי שאלה, כולנו שאלנו שאלה, והיום אני שאלתי אותה שוב
ועדיין לא קיבלתי תשובה. כשאנחנו מדברים על הסדר החזר, ואני מאוד מאוד בעד
זה כי אני חושבת שזה יוריד את המחיר שכל אחד מאתנו משלם היום לרופאים וזה
גם יוריד את העלות של הקופה שמשלמת היום.

<היו"ר משה גפני:>

אני מבקש לא לדבר. מי שידבר, אני אוציא אותו.

<מיקי לוי (יש עתיד):>

אפשר להצביע?

<היו"ר משה גפני:>

כשהיא מסיימת.

<מיקי רוזנטל (המחנה הציוני):>

לא. אנחנו רוצים תשובות.

<היו"ר משה גפני:>

כשהיא מסיימת, הם עונים ואחר כך מצביעים.

<יעל גרמן (יש עתיד):>

מיקי, בחוק הזה אני מצביעה. אתה יכול ללכת אבל אני מזמינה אותך להיות לידי.
אדוני היושב ראש, השאלה שלי הייתה מה היחס בין הרופאים שמייעצים לניתוח
לבין הרופאים שמייעצים לעיניים, לבטן, לילדים, לנשים, כל שאר הרופאים? אם
יתברר ששמונים אחוזים מהרופאים המייעצים הם לא לניתוחים, אז כל החוק הזה לא
שווה. אני אומרת את זה לרחל עזריה כי לך אכפת מזה. אני עדיין מבקשת את
התשובה, איזה אחוז מכלל הרופאים שעובדים בקופת החולים מייעצים ללא ניתוחים,
הם לא מנתחים, ואיזה הם מנתחים שרק עליהם חל הסדר ההחזר.

<רחל עזריה (כולנו):>

אנחנו ביקשנו שתבדקו בקופת חולים כללית.

<נתן סמוך:>

אנחנו רוצים להשיב לעמדת חברת הכנסת גרמן בשני היבטים. את ההיבט המספרי
עובדתי תיתן מיד סמנכ"לית קופות חולים גברת רויטל טופר חבר. למען הסדר הטוב
ולפני ההיבט המספרי אנחנו רוצים לציין שאנחנו חלוקים על עמדת חברת הכנסת
גרמן, עם כל הכבוד.

<היו"ר משה גפני:>

לא, אתם לא יכולים להיות חלוקים. היא שרת הבריאות לשעבר.

<יעל גרמן (יש עתיד):>

זה בסדר. היינו חלוקים גם כשהייתי שרת הבריאות ונשארנו בידידות.

<היו"ר משה גפני:>

עם כל הכבוד, כשאתם כאן, אתם צריכים לענות על השאלות שאתם נשאלים.

<נתן סמוך:>

נסביר. אני מקבל את הערתו של אדוני. אתה צודק. הבעיה בהחלת ההסדר של
ניתוחים על התייעצויות - - -

<יעל גרמן (יש עתיד):>

כמה רופאים?

<נתן סמוך:>

רויטל תגיע לזה. אני רוצה לציין רק ברמת העיקרון שהחלת ההסדר שחל על
ניתוחים, על נושא ההתייעצויות, מובילה לתוצאה הפוכה. בעוד שבניתוחים המעבר
של נקודת הכובד לנושא של הסדרים מחזק את הסל הציבורי לדעתנו וגם מחזק את
הנגישות הטובה לשירותים ניתוחיים בשב"ן, הרי שהחלת ההסדר הזה לגבי
התייעצויות, משמעותו יצירת תמריץ להסטה של מבוטחים.

<יעל גרמן (יש עתיד):>

אנחנו חלוקים בדעותינו, אבל האם אפשר לקבל את המספר ולאחר מכן אני רוצה
להשיב לדבריו של נתן ולומר מדוע הוא טועה ובגדול.

<אורלי לוי אבקסיס (ישראל ביתנו):>

את יכולה להסביר איך החוק הזה יקצר את התורים?

<מיקי רוזנטל (המחנה הציוני):>

תני להם לסיים כאן. למה למהר?

<היו"ר משה גפני:>

תשובות.

<רויטל טופר חבר טוב:>

בסך הכול הייעוצים, להערכתנו, לפי מה שהצלחנו לראות בכל הקופות, ההערכה היא
שמסך כל הרופאים יועצים שיש בכלל בשב"נים, גם במסלולים של החזר, שזה ממש לא
מוגבל דרמטית, יש בין שליש לרבע שהם מנתחים. זאת אומרת, כל היתר הם יועצים
שהם לא מנתחים.

<קריאה:>

זאת אומרת, 75 חוזים.

<רויטל טופר חבר טוב:>

בין שליש לרבע. כמו שאמרתי, כשמונים אחוזים.

<יעל גרמן (יש עתיד):>

זה אומר שהחוק הזה חל רק על 25 אחוזים מהפניות של האנשים.

<רויטל טופר חבר טוב:>

לא, אלה לא הפניות. לא. זה מספר הרופאים.

<יעל גרמן (יש עתיד):>

עוד פחות. כמה אנשים מאתנו נותחו בשנות חייהם וכמה פעמים אנחנו הלכנו לרופא
יועץ? זה עוד יותר. אז מה שקורה זה שאנחנו לא מוזילים את השירות הזה. הרי
מה קורה, ואני מבקשת להסביר את זה, וחשוב מאוד שחברי הוועדה יבינו, היום
כאשר אנחנו הולכים לרופא של החזר, הוא גובה איזה מחיר שהוא רוצה, זה 900
שקלים, זה 1,200 שקלים, זה 1,500 שקלים, ואני כבר הגעתי לאלפיים שקלים.
ההחזר שאנחנו מקבלים מקופת החולים הוא קבוע, הוא עד 600 שקלים.

<קריאה:>

ברור. זאת הבעיה.

<יעל גרמן (יש עתיד):>

ולכן הרעיון כאן היה לשנות את ההחזר להסדר. מה קורה במקרה של הסדר? במקרה
של הסדר אתה ניגש לרופא ואתה לא משלם כלום חוץ מהשתתפות עצמית ואז במקום
לשלם את מה שאתה היום משלם - - -

<מנואל טרכטנברג (המחנה הציוני):>

זה הופך את היוצרות.

<יעל גרמן (יש עתיד):>

נכון וזה מוזיל את ההוצאות הציבוריות.

<מנואל טרכטנברג (המחנה הציוני):>

זה מה שרוצים.

<יעל גרמן (יש עתיד):>

וזה מה שלא עשו.

<רויטל טופר חבר טוב:>

לא. מה שטוענת חברת הכנסת גרמן שצריך לעשות את זה לא רק על ניתוחים.

<יעל גרמן (יש עתיד):>

ממשיכים לשלם את המחירים הגבוהים.

<מנואל טרכטנברג (המחנה הציוני):>

לא רק על ניתוחים? אז תגידי את זה.

<יעל גרמן (יש עתיד):>

בוודאי.

<מיכל בירן (המחנה הציוני):>

צריך לראות שזה עובד ואז אפשר להרחיב.

<יעל גרמן (יש עתיד):>

בחרו ניתוחים כי ניתוחים זה הרגע בו אנשים מוכנים לשלם את כל הכסף שיש להם
ולעומת זאת בבדיקה אצל רופא עיניים, לא. אתם יכולים לומר מה שאתם רוצים אבל
אני חייבת לומר לפרוטוקול. אני מבקשת להודיע לפרוטוקול שכל הרפורמה הזאת
שבאה באמת במטרה להוזיל את מחירי הבריאות ולהפסיק את הנדידה הזאת של הגדלת
ההוצאה הפרטית שלנו, של כל אחד מאתנו, כל הרפורמה הזאת לא תהיה שווה אם לא
נחיל אותה על כל הייעוצים כי אנחנו נמשיך לשלם את ה-900 וה-1,500 שקלים.

<מיקי רוזנטל (המחנה הציוני):>

עד עכשיו לא הבנתי למה משרד הבריאות לא רוצה. לא הבנתי את התשובה.

<אורלי לוי אבקסיס (ישראל ביתנו):>

אתה לא הבנת? זה חוק לעידוד התחרות בשוק הביטוח. זה החוק. זה לא חוק
בריאות. זה לא קשור לבריאות.

<יעל גרמן (יש עתיד):>

את צודקת. זה קיים לעידוד קופות החולים שמעודדות את השב"נים.

<אורלי לוי אבקסיס (ישראל ביתנו):>

החוק הזה הוא לעידוד תחרות בשוק הביטוח.

נושא חדש.

<היו"ר משה גפני:>

אין נושא חדש. זה היה בוועדת הכנסת.

<אורלי לוי אבקסיס (ישראל ביתנו):>

זכותי לדרוש נושא חדש.

<היו"ר משה גפני:>

את לא יכולה. היה דיון.

<אורלי לוי אבקסיס (ישראל ביתנו):>

על הסעיף הספציפי הזה?

<היו"ר משה גפני:>

על הכול. על כל הפרק.

<יעל גרמן (יש עתיד):>

אם לא משנים את זה, זה לעשות חוכא ואיטלולא.

<אורלי לוי אבקסיס (ישראל ביתנו):>

אני רוצה את הייעוץ המשפטי. אני לא יכולה לדרוש נושא חדש ספציפית על שום
דבר כאן?

<שגית אפיק:>

לא, כיוון שכל הפרק הזה הובא לנושא חדש לוועדת הכנסת בשעה 15:00.

<אורלי לוי אבקסיס (ישראל ביתנו):>

אבל את נתת שם חוות דעת ואמרת שנצטרך להגיע ולדון.

<שגית אפיק:>

נתנה שמרית חברתי.

<אורלי לוי אבקסיס (ישראל ביתנו):>

אבל את אמרת, כאשר נשאלת על ידי אחד מחברי הכנסת, אינני זוכרת מי, אם אני
לא טועה זה היה באסל גטאס, ששאל האם כל דבר, האם מצביעים על זה כמכלול או
נוכל לדון.

<שגית אפיק:>

לפני שביקשתם נושא חדש אני שאלתי כאן וחידדתי. שאלתי האם אתם מבקשים נושא
חדש על הסעיף הראשון שהקריאה שמרית שהוא היה 342 או שיש עוד סעיפים שאנחנו
רוצים להקריא.

<אורלי לוי אבקסיס (ישראל ביתנו):>

אני לא הייתי כאן.

<אראל מרגלית (המחנה הציוני):>

ועצרנו את הדיון כי אמרו כל החוק. זאת הסיבה שעצרנו את הדיון.

<שגית אפיק:>

נכון. היו עוד סעיפים. ידענו שאנחנו עומדים להקריא אותם ושאלנו האם גם
עליהם אתם רוצים לטעון נושא חדש עכשיו. שאלנו את השאלה הזאת.

<אורלי לוי אבקסיס (ישראל ביתנו):>

מה, אנחנו קולקטיב? הבן אדם שביקש את הנושא החדש ביקש אותו על כל החוק. אני
מבקש אותו על הסעיף הספציפי הזה.

<קריאה:>

אי אפשר על פי תקנון הכנסת.

<אורלי לוי אבקסיס (ישראל ביתנו):>

הפכת להיות מומחה לתקנון? הוא לא יכול לוותר על זכות שיש לי.

<היו"ר משה גפני:>

יש יועצת משפטית.

<שגית אפיק:>

אם הייתה נטענת טענת נושא חדש רק על אותו סעיף שהוקרא, יכולנו להמשיך בדיון
לכאורה לגבי יתר הסעיפים. כיוון שביקשתם נושא חדש על כל הפרק, היושב ראש
העביר לוועדת הכנסת.

<מיקי לוי (יש עתיד):>

אדוני, הצבעה.

<מיקי רוזנטל (המחנה הציוני):>

שכנעת אותנו. אנחנו רוצים לגשת להצבעה. אדוני היושב ראש, הצבעה.

<אורלי לוי אבקסיס (ישראל ביתנו):>

הצבעה על פיצול.

<מיקי לוי (יש עתיד):>

אנחנו רוצים הצבעה.

<יעל גרמן (יש עתיד):>

אבל לא גמרנו. יש לי עוד הסתייגויות.

<אורלי לוי אבקסיס (ישראל ביתנו):>

הצבעה על פיצול. אנחנו רוצים הצבעה על פיצול. אנחנו רוצים הצבעה על פיצול
עכשיו.

<אראל מרגלית (המחנה הציוני):>

היושב ראש, אפשר התייעצות סיעתית?

<מיקי רוזנטל (המחנה הציוני):>

אנחנו רוצים הצבעה.

<שגית אפיק:>

עוד לא קיבלנו תשובות ממשרד הבריאות.

<היו"ר משה גפני:>

היא תסיים את ההקראה.

<שמרית גיטלין שקד:>

לסעיף 344 יש נוסח חדש. בעקבות דבריו של משה בר סימן-טוב בישיבה הקודמת
הוסכם על נוסח אחר לסעיף.

344. הסדר התייעצות

  לא ייכלל רופא ברשימת המנתחים שלקופת החולים או לחברת הביטוח יש עמו הסדר
  ניתוח, אלא אם יש לקופת החולים או לחברת הביטוח הסדר התייעצות עמו.

<אורלי לוי אבקסיס (ישראל ביתנו):>

אדוני מנהל הוועדה.

<רועי פולקמן (כולנו):>

ביקשתי התייעצות סיעתית.

<היו"ר משה גפני:>

אני אתן לך.

<שמרית גיטלין שקד:>

בסעיף 345 נשאר קו ריק. יושב ראש הוועדה ביקש להחזיר את המספר חמישים כך
שבקו הריק יהיה רשום חמישים. גם בסעיף קטן (ב) יהיה רשום המספר חמישים.

<אורלי לוי אבקסיס (ישראל ביתנו):>

אנחנו רוצים הצבעה על פיצול. יש לנו זכות לדרוש הצבעה על פיצול. אדוני
היושב ראש, אנחנו מבקשים הצבעה על פיצול. דרישה של כמה חברי כנסת להצבעה על
פיצול. אנחנו רוצים לעשות את ההצבעה עכשיו.

<היו"ר משה גפני:>

אנחנו מצביעים על פיצול.

<רועי פולקמן (כולנו):>

ביקשתי התייעצות סיעתית.

<היו"ר משה גפני:>

אני אצביע על הפיצול אבל קודם אני מצביע על ההסתייגויות.

<אורלי לוי אבקסיס (ישראל ביתנו):>

לא.

<היו"ר משה גפני:>

סיעת כולנו ביקשה התייעצות סיעתית.

<רחל עזריה (כולנו):>

התייעצות סיעתית. ברור.

<היו"ר משה גפני:>

התייעצות סיעתית.

אחרי ההתייעצות הסיעתית נצביע על הפיצול.

<יעל גרמן (יש עתיד):>

זה לא לפי התקנון. אין לי כאן את התקנון, אבל תסתכלו בו. אין דבר כזה
התייעצות סיעתית מרגע שמתחילות ההצבעות. אין.

<רחל עזריה (כולנו):>

אבל לא התחילו הצבעות.

<קריאה:>

כן התחילו.

<קריאה:>

היושב ראש מחליט מתי מתחילות ההצבעות.

<רחל עזריה (כולנו):>

אפשר להתווכח עם כל יושב ראש על פרוצדורה, אבל לא עם היושב ראש גפני.

<היו"ר משה גפני:>

רציתי להתחיל אבל לא התחלתי.

<אורלי לוי אבקסיס (ישראל ביתנו):>

מה עמדת היועצת המשפטית לגבי הדיון הסיעתי שהתבקש כאן?

<שגית אפיק:>

אין בעיה.

<אורלי לוי אבקסיס (ישראל ביתנו):>

אנחנו בהצבעות?

<שגית אפיק:>

לא.

<היו"ר משה גפני:>

רציתי ללכת להצבעות אבל עוד לא הלכתי.

<אורלי לוי אבקסיס (ישראל ביתנו):>

הוא אמר שנצביע על פיצול ולכן התחילה ההצבעה. אתה אמרת שהולכים להצביע על
פיצול. טכנית זאת הצבעה.

<היו"ר משה גפני:>

לא. אחרי כן אמרתי שאני רוצה ללכת להסתייגויות. בהתייעצות הסיעתית תגייסו
חברים.

<אורלי לוי אבקסיס (ישראל ביתנו):>

חייבים לפצל את זה הפריפריה הולכת לחטוף מכה קשה. התורים יתארכו שם ואנשים
יהיו כבולים לאיזשהו רעיון כדי לעודד את התחרות בשוק הביטוח על חשבון
התושבים בפריפריה.

<יצחק וקנין (ש"ס):>

יעל, מה את אומרת?

<יעל גרמן (יש עתיד):>

אני אומרת שהמטרה של החוק הזה הייתה להוריד את ההוצאות על הבריאות. החוק
הזה יעשה כזה דבר קטן. אולי הוא יעשה משהו, אבל שום דבר. לא להכניס את
ההתייעצות להסדר החזר? אז מה הם כן עושים כאן.

<אורלי לוי אבקסיס (ישראל ביתנו):>

הרופאים רוצים כסף.

<יעל גרמן (יש עתיד):>

אחר כך השר יכול להגדיל את מספר הרופאים ואז מה עשו כאן? לא עשו כאן שום
דבר.

<אורלי לוי אבקסיס (ישראל ביתנו):>

בפריפריה הם לא מצליחים להגיע להסדרים. בפריפריה אין רופאים בהסדר ושם
סוגרים את האופציה של ההחזר. הם סוגרים את הנתיב של הרופאים לפריפריה.

<מיקי לוי (יש עתיד):>

ניתוחים ייעשו במרכז ובפריפריה יחכו שעות.

<אורלי לוי אבקסיס (ישראל ביתנו):>

נכון. מה זה שעות? חודשים. שנים. רוצים שהאנשים בפריפריה ימותו מהר. שלוש
שנים הבדל לא מספיקות להם.

<מיקי לוי (יש עתיד):>

אדוני היושב ראש, הבית היהודי הלך לחפור את יסודות הבית והוא נעדר. איפה
הבית היהודי?

<אורלי לוי אבקסיס (ישראל ביתנו):>

אני מבקשת לדעת כמה זה עלה למשלם המיסים. החזרה של סמורטי'ץ עלתה למשלם
המיסים. נושא חדש. כמה עלה למשלם המסים הסיפור עם סמורטי'ץ?

<היו"ר משה גפני:>

חברת הכנסת אורלי לוי, את מבקש לפצל את החוק.

<אורלי לוי אבקסיס (ישראל ביתנו):>

עכשיו יש לי בקשה נוספת.

<מיקי לוי (יש עתיד):>

מה הבטיחה הממשלה לסמורטיץ' בנוגע להצבעה.

<בצלאל סמוטריץ' (הבית היהודי):>

אני עומד ומצהיר לפרוטוקול.

<אורלי לוי אבקסיס (ישראל ביתנו):>

כמה זה עלה למשלם המיסים.

<בצלאל סמוטריץ' (הבית היהודי):>

אני עומד ומצהיר שלא סיכמתי כלום.

<אורלי לוי אבקסיס (ישראל ביתנו):>

לא אתה. אני מבקשת לדעת מכה עלה למשלם המיסים.

<היו"ר משה גפני:>

אני לא יודע לתת תשובה על זה. את יכולה לשאול במליאה ותקבלי תשובה.

<אורלי לוי אבקסיס (ישראל ביתנו):>

הנציג שהיה כאן קודם ייתן לנו תשובה.

<היו"ר משה גפני:>

אין דבר כזה בתקנון שאני בוועדת הכספים צריך לברר כמה קיבל סמוטריץ'. תעלי
את זה במליאה.

<בצלאל סמוטריץ' (הבית היהודי):>

חבר'ה, הוא לא קיבל כלום. תפסיקו עם ספקולציות.

<יצחק וקנין (ש"ס):>

קופונים.

<היו"ר משה גפני:>

מציעה חברת הכנסת אורלי לוי לפצל את החוק הזה מחוק ההסדרים.

מי בעד הפיצול? מי נגד?

הצבעה

בעד – 7

נגד – 8

הצעת הפיצול לא נתקבלה.

<היו"ר משה גפני:>

אני מבקש להגיש הסתייגות לחוק הזה. אני מבקש להוסיף לפני פרק הבריאות את
מטרת החוק: חוק זה בא לתקן חוקים שונים במטרה לחזק את הצמיחה במשק, להגדיל
את הפריון במשק ואת רמת התחרות בו ולהוזיל את יוקר המחיה בישראל ובכלל זה
להוזיל את מחירי מוצרי המזון, מחירי הדיור, מחירי השירותים הפיננסיים והכול
בהתאם ליעדי התקציב והמדיניות הכלכלית לשנים 2015 ו-2016.

מי בעד ההסתייגות?

<זהבה גלאון (מרצ):>

לא, מיקי, למה?

<מיקי רוזנטל (המחנה הציוני):>

מיקי, למה אתה מצביע?

<היו"ר משה גפני:>

מי נגד?

הצבעה

בעד – 7

נגד – 6

ההסתייגות נתקבלה.

<היו"ר משה גפני:>

ההסתייגות התקבלה ועל כן אנחנו מוסיפים לפני החוק הזה את הסעיף כפי שהקראתי
אותו.

<אורלי לוי אבקסיס (ישראל ביתנו):>

יש לי הסתייגות לשם החוק.

<היו"ר משה גפני:>

אני אתן לך. אנחנו מוסיפים לפני הפרק הזה את הפרק של מטרת החוק כפי שהקראתי
אותו והוא נכנס לגוף החוק.

לחברת הכנסת אורלי לוי יש הסתייגות נוספת. בבקשה.

<אורלי לוי אבקסיס (ישראל ביתנו):>

לשם החוק. קודם כל לשם החוק.

קודם כל אני רוצה רביזיה על ההסתייגות שגפני הציע עכשיו.

<היו"ר משה גפני:>

בשמחה רבה.

<אורלי לוי אבקסיס (ישראל ביתנו):>

דבר נוסף. אני רוצה להחליף את שם החוק ואת פרק י'.

<קריאה:>

ימים כתיקונם. הרב גפני בא לעזרתו של בצלאל סמוטריץ'.

<אורלי לוי אבקסיס (ישראל ביתנו):>

לכן אני עושה רביזיה.

<שגית אפיק:>

את רוצה לשנות את פרק הבריאות ולקרוא לו בשם אחר?

<אורלי לוי אבקסיס (ישראל ביתנו):>

כן. החוק הזה איננו נוגע לבריאות. החוק הזה בא לעודד את התחרות בשוק
הביטוח. זה שם החוק. החוק לעידוד תחרות – לא סתם נמצאת כאן הממונה על
הביטוח – והחוק הזה בא לעודד את התחרות בשוק הביטוח על חשבון תושבי
הפריפריה בנושא הבריאותי. את יכולה, שגית, לסגנן את זה? אם את רוצה, אני
אסגנן את זה תוך כדי.

<שגית אפיק:>

שמרית תסגנן את זה.

<אורלי לוי אבקסיס (ישראל ביתנו):>

על הגב של החולים בפריפריה.

<היו"ר משה גפני:>

בסדר. תסגנני את זה למליאה.

<אורלי לוי אבקסיס (ישראל ביתנו):>

אני רוצה להצביע על זה עכשיו.

<היו"ר משה גפני:>

ודאי. מי בעד ההסתייגות של חבר הכנסת אורלי לוי?

הצבעה

בעד – 7

נגד – 8

ההסתייגות לא נתקבלה.

<מיכל בירן (המחנה הציוני):>

אנחנו מצביעים אראל, מנו ואני.

<היו"ר משה גפני:>

ההסתייגות לא התקבלה.

<אורלי לוי אבקסיס (ישראל ביתנו):>

רביזיה להסתייגות שלי שנפלה.

<מיקי רוזנטל (המחנה הציוני):>

אני רוצה להכניס הסתייגות כדלקמן. אני לא שוכנעתי מהתשובות שקיבלנו. ניסיתי
להקשיב בתוך המהומה לנציגי משרד הבריאות ולא השתכנעתי ולא הבנתי למה הדבר
הזה חל רק על ניתוחים ולא על התייעצויות. בכלל. הרי הניתוחים הם חלק זעיר
מכלל הטיפולים וההתייעצויות הן החלק המרובה.

<יעל גרמן (יש עתיד):>

תגיש אתי הסתייגות על זה.

<מיקי רוזנטל (המחנה הציוני):>

זה מה שאנחנו עושים עכשיו. זה בדיוק מה שאני עושה עכשיו.

<מיכל בירן (המחנה הציוני):>

הסתייגות מעולה.

<מיקי רוזנטל (המחנה הציוני):>

ההסתייגות שלי היא לסעיף 342א.

<יעל גרמן (יש עתיד):>

שהסדר החזר יחול על כל ההתייעצויות.

<מיקי רוזנטל (המחנה הציוני):>

הסתייגות בשמי ובשם כל סיעות האופוזיציה.

<יעל גרמן (יש עתיד):>

הסדר החזר יחול על כל ההתייעצויות.

<אורלי לוי אבקסיס (ישראל ביתנו):>

לא. אני ממש לא בעד כי זה שוב פעם עושה בעיה לפריפריה.

<יעל גרמן (יש עתיד):>

לא, מה פתאום?

<אורלי לוי אבקסיס (ישראל ביתנו):>

כן, בטח, אין שם הסדר. על מה אתם מדברים? לכן אמרתי שזה לא בשם כל
האופוזיציה. אני לא כאן.

<מיכל בירן (המחנה הציוני):>

בשם המחנה הציוני.

<מיקי רוזנטל (המחנה הציוני):>

בלי ישראל ביתנו.

<אורלי לוי אבקסיס (ישראל ביתנו):>

אני יכולה לתמוך בהסתייגות.

<יעל גרמן (יש עתיד):>

גם בשם יש עתיד.

<היו"ר משה גפני:>

מה המהומה הזאת?

<מיקי לוי (יש עתיד):>

ייתנו לו במליאה לדבר אפילו שזה שלו. יש עתיד מצטרפת לאורלי לוי אבקסיס
ולמיקי רוזנטל.

<שמרית גיטלין שקד:>

אלה שני דברים שונים.

<מיקי רוזנטל (המחנה הציוני):>

אני מציע שנתקן את סעיף 342א כדלקמן. החלק הכולל כיסוי לניתוחים
ולהתייעצויות רפואיות. זאת ההסתייגות שאני מציע והיא באמת עניינית לגמרי
ותסייע.

<שמרית גיטלין שקד:>

אתה לא מדבר על איסור לתת החזר. אתה רוצה להוסיף.

<מיקי רוזנטל (המחנה הציוני):>

אני רק רוצה להוסיף התייעצויות.

<שמרית גיטלין שקד:>

שתהיה חובה לעשות הסדרים גם בהתייעצויות.

<מיקי רוזנטל (המחנה הציוני):>

נכון.

<שמרית גיטלין שקד:>

לא שיהיה איסור.

<מיקי רוזנטל (המחנה הציוני):>

נכון.

<מיקי לוי (יש עתיד):>

ראוי שגם הקואליציה תצביע בעד.

<היו"ר משה גפני:>

מי בעד ההסתייגות? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אורלי לוי אבקסיס (ישראל ביתנו):>

רביזיה.

<מנואל טרכטנברג (המחנה הציוני):>

הסתייגות קונסטרוקטיבית.

<יעל גרמן (יש עתיד):>

גם זאת הייתה קונסטרוקטיבית.

<מנואל טרכטנברג (המחנה הציוני):>

אני מבקש שתשימו לב. בסעיף 342א להוסיף בסוף הסעיף. אני הרי שאלתי מה זה
היקף מספק ולא קיבלתי תשובה. אני רוצה להוסיף "על פי קריטריונים שוויוניים
שייקבעו".

<אורלי לוי אבקסיס (ישראל ביתנו):>

אני רוצה עוד שתי הסתייגויות על הסעיף.

<היו"ר משה גפני:>

מי בעד ההסתייגות של חבר הכנסת טרכטנברג?

הצבעה

<זהבה גלאון (מרצ):>

גם אתה יכול להצביע.

<היו"ר משה גפני:>

אני יכול לעשות הרבה דברים שאני לא עושה.

מי בעד ההסתייגות?

<מנואל טרכטנברג (המחנה הציוני):>

רגע, לא שמעו את מה שאמרתי. על פי קריטריונים שוויוניים שייקבעו מה זה היקף
מספק.

<היו"ר משה גפני:>

בסדר. מי בעד ההסתייגות?

<אורלי לוי אבקסיס (ישראל ביתנו):>

אני מצטרפת להסתייגות שלו.

<מיקי לוי (יש עתיד):>

אני מצטרף לכל ההסתייגויות. זה נותן לי זמן במליאה.

<אורלי לוי אבקסיס (ישראל ביתנו):>

גם אני מצטרפת לכל ההסתייגויות.

<היו"ר משה גפני:>

בסדר. מי בעד? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

שבעה בעד, שמונה נגד. ההסתייגות לא התקבלה.

<מיקי רוזנטל (המחנה הציוני):>

רביזיה.

<היו"ר משה גפני:>

אני רוצה להגיד לגבי כל ההסתייגויות עד עכשיו וגם אלה שיהיו אחר כך.
ההסתייגות עולה למליאה. אני מציע שעד שזה מגיע למליאה, תדבר אתם כדי
שיצביעו בעד.

<מנואל טרכטנברג (המחנה הציוני):>

זה לא רציני. אפילו אלה שהצביעו נגד, זה לא רציני.

<אורלי לוי אבקסיס (ישראל ביתנו):>

יש לי עוד שתי הסתייגויות.

<מיקי רוזנטל (המחנה הציוני):>

למה אתם מרימים את היד באופן אוטומטי?

<מנואל טרכטנברג (המחנה הציוני):>

אם זה אוטומטי, בוא נגמור עם העניין. אדוני היושב ראש, באמת.

<יעל גרמן (יש עתיד):>

ההסתייגות הקודמת הייתה עניינית, עוד יותר עניינית.

<מיקי רוזנטל (המחנה הציוני):>

אני יודע, אבל הוא אמר שזאת אידיאולוגיה והם לא רוצים, אבל כאן?

<יעל גרמן (יש עתיד):>

איזו אידיאולוגיה? הרי המטרה של החוק הזה היא להוזיל את יוקר הבריאות. איזו
אידיאולוגיה?

<מיקי רוזנטל (המחנה הציוני):>

הם לא רוצים קריטריונים שוויוניים.

<אורלי לוי אבקסיס (ישראל ביתנו):>

הסתייגות ראשונה. להוסיף לסעיף 324 - "וזמינותם". מה דעת האוצר? הם מסכימים
להכניס את זה.

<שגית אפיק:>

גם משרד הבריאות מסכים?

<שמרית גיטלין שקד:>

רויטל, שואלים מה עמדתכם. בסוף 342א יבוא "וזמינותם".

<רויטל טופר חבר טוב:>

אנחנו מתנגדים.

<אורלי לוי אבקסיס (ישראל ביתנו):>

וואלה. אז יש לי הסתייגות נוספת.

<יעל גרמן (יש עתיד):>

אורלי, הסתייגות צודקת.

<מיקי רוזנטל (המחנה הציוני):>

הכי צודקת שיש. כולנו צדקנו אבל היא הכי צודקת בהסתייגות שלה.

<היו"ר משה גפני:>

אני לא רוצה הסבר. מי בעד ההסתייגות של חברת הכנסת אורלי לוי? מי נגד?

הצבעה

בעד – 7

נגד – 8

ההסתייגות לא נתקבלה.

<מיקי רוזנטל (המחנה הציוני):>

משרד הבריאות לא ענייני. לא רציני ולא ענייני.

<יעל גרמן (יש עתיד):>

נכון.

<היו"ר משה גפני:>

שבעה בעד, שמונה נגד. ההסתייגות לא התקבלה.

<אורלי לוי אבקסיס (ישראל ביתנו):>

רביזיה.

הסתייגות נוספת. על מנת להבטיח את קיומו של הסעיף, מתחייבת הממשלה שלא
להפסיק את התמריצים לרופאים שיעברו לפריפריה.

<היו"ר משה גפני:>

מי בעד ההסתייגות?

<אורלי לוי אבקסיס (ישראל ביתנו):>

רגע, מה עמדת משרד האוצר?

<היו"ר משה גפני:>

מי בעד ההסתייגות?

<אורלי לוי אבקסיס (ישראל ביתנו):>

לא, מה עמדת משרד האוצר?

<היו"ר משה גפני:>

מי בעד ההסתייגות? מי נגד?

הצבעה

בעד – 7

נגד – 7

ההסתייגות לא נתקבלה.

<אורלי לוי אבקסיס (ישראל ביתנו):>

ההסתייגות עברה.

<יעל גרמן (יש עתיד):>

גפני, הם הבטיחו 75 מיליון.

<היו"ר משה גפני:>

שבעה נגד. ההסתייגות לא התקבלה.

<מיקי לוי (יש עתיד):>

אני רוצה להבין ממשרד האוצר, על פי התכנית הקודמת הוא צבע 75 מיליון שקלים
עבור מעבר רופאים לפריפריה.

<מיכל בירן (המחנה הציוני):>

האם בכוונת משרד האוצר להפסיק את זה?

<מיקי לוי (יש עתיד):>

קודם כל אם הכסף צבוע.

<היו"ר משה גפני:>

גבירותיי ורבותיי, אנחנו לא נצביע עכשיו על החוק הזה מכיוון שיש רביזיות.

<שמרית גיטלין שקד:>

יש עוד הסתייגויות.

<אורלי לוי אבקסיס (ישראל ביתנו):>

גם לי יש עוד הסתייגויות. לא סיימתי עם ההסתייגויות.

<היו"ר משה גפני:>

בבקשה.

<שמרית גיטלין שקד:>

סעיף 345.

<אורלי לוי אבקסיס (ישראל ביתנו):>

אני חושבת שזאת שערורייה שאנחנו עוברים לסדר היום כי האוצר לא בא ואומר אם
בכוונתו להפסיק או לא להפסיק את המענקים לרופאים שיעברו לפריפריה. בחוק הזה
אנחנו סוגרים להם את האפשרויות.

אדוני היושב ראש, אני רוצה להסביר כאן משהו.

<היו"ר משה גפני:>

לא, אני לא נותן לך. זאת שערורייה, אני מסכים אתך ויש לי שערוריות יותר
גדולות.

<אורלי לוי אבקסיס (ישראל ביתנו):>

לא. זאת השערורייה הכי גדולה.

<היו"ר משה גפני:>

יש שערוריות יותר גדולות.

<בצלאל סמוטריץ' (הבית היהודי):>

גפני, אתה יכול לקרוא לי שם.

<אורלי לוי אבקסיס (ישראל ביתנו):>

זאת אחת השערוריות הגדולות.

<היו"ר משה גפני:>

הצבענו על ההסתייגות והרוב היה נגד. מה אפשר לעשות?

<אורלי לוי אבקסיס (ישראל ביתנו):>

אני רוצה להבין דבר אחד. האם בעצם התשובה של משרד האוצר הם באים ואומרים
שהם הולכים להפסיק את התמריצים לרופאים בפריפריה?

<היו"ר משה גפני:>

לא.

<אורלי לוי אבקסיס (ישראל ביתנו):>

אל תענה בשמם. תן להם לענות. גפני, אני לא סתם שואלת.

<יעל גרמן (יש עתיד):>

הם סגרו לה את המיקרופון.

<אורלי לוי אבקסיס (ישראל ביתנו):>

תפתחו לי את המיקרופון.

<יעל גרמן (יש עתיד):>

מה זה לסגור מיקרופון?

<אורלי לוי אבקסיס (ישראל ביתנו):>

גפני, תן להם לענות. תן להם לענות.

<היו"ר משה גפני:>

יעל, הם מנסים להנמיך את כל המיקרופונים. אל תנמיכו, אני אוהב את הרעש.

<אורלי לוי אבקסיס (ישראל ביתנו):>

אני רוצה תשובה של האוצר לוועדה. האם משרד הבריאות מתכוון להפסיק את
התמריצים לרופאים שיעברו לפריפריה?

<מיקי לוי (יש עתיד):>

לא משרד הבריאות.

<אורלי לוי אבקסיס (ישראל ביתנו):>

לא סתם אני אומרת. גפני, תאמין לי. אני רוצה תשובה.

<היו"ר משה גפני:>

ההסתייגות הבאה. אני לא נותן עכשיו לענות.

<אורלי לוי אבקסיס (ישראל ביתנו):>

הם חייבים לענות לי.

<היו"ר משה גפני:>

עם כל הכבוד, נגמר. עוד נגיע לפסח.

<אורלי לוי אבקסיס (ישראל ביתנו):>

אבל הם חייבים לענות לי.

<היו"ר משה גפני:>

הם לא חייבים.

<אורלי לוי אבקסיס (ישראל ביתנו):>

אני אומר לך, תאמין לי שאתה רוצה לשמוע את התשובה שלהם. תאמין לי שאתה רוצה
לשמוע את התשובה שלהם.

<היו"ר משה גפני:>

מי זה האוצר?

<אורלי לוי אבקסיס (ישראל ביתנו):>

האוצר, אתם מתכוונים להפסיק את התמריצים לרופאים בפריפריה? גפני, אתה רואה?

<היו"ר משה גפני:>

מה התשובה? לא שמעתי.

<אורלי לוי אבקסיס (ישראל ביתנו):>

תקשיבו, במיוחד הקואליציה של הפריפריה.

<היו"ר משה גפני:>

תודה. לא לענות. מה ההסתייגות הבאה?

<אורלי לוי אבקסיס (ישראל ביתנו):>

לא, שיענו.

<היו"ר משה גפני:>

לא. אני לא רוצה. מספיק. מספיק יש לי את הנודניקים האלה שם.

<שמרית גיטלין שקד:>

לסעיף 345 יש שתי הסתייגויות של יעל גרמן בשם כל סיעת יש עתיד. הסתייגות
ראשונה – הסעיף יימחק.

<היו"ר משה גפני:>

מי בעד ההסתייגות? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<שמרית גיטלין שקד:>

ההסתייגות החלופית של חברת הכנסת יעל גרמן – בסעיף קטן (ג), במקום "לשנות"
יבוא "להתקין".

<היו"ר משה גפני:>

מי בעד ההסתייגות?

<יעל גרמן (יש עתיד):>

אני רוצה להסביר. הולכים להרחיב ולהחריג ולהכניס הרבה רופאים.

<היו"ר משה גפני:>

חברת הכנסת גרמן, לא מסבירים את ההסתייגות.

<יעל גרמן (יש עתיד):>

אבל הם לא מבינים.

<היו"ר משה גפני:>

אם הם לא מבינים, שילכו לקורס בהכשרה מקצועית.

מי בעד? מי נגד?

הצבעה

בעד – 7

נגד – 8

ההסתייגות לא נתקבלה.

<אורלי לוי אבקסיס (ישראל ביתנו):>

אני לא הבנתי את ההסתייגות אבל אני בעד.

<יעל גרמן (יש עתיד):>

הוא לא נתן לי להסביר.

<היו"ר משה גפני:>

ההסתייגות לא התקבלה.

היו עוד הסתייגויות?

<שמרית גיטלין שקד:>

כן. לחילופי חילופין, חברת הכנסת גרמן, אחרי "לשנות בצו" יבוא "באישור ועדת
העבודה, הרווחה והבריאות של הכנסת" ואחרי "לקבוע" יבוא "בצו באישור ועדת
העבודה, הרווחה והבריאות" של הכנסת".

<היו"ר משה גפני:>

מי בעד ההסתייגות? מי נגד?

הצבעה

בעד – 7

נגד – 8

ההסתייגות לא נתקבלה.

<יעל גרמן (יש עתיד):>

רחל, את היית צריכה להיות בעד.

<רחל עזריה (כולנו):>

דברים כאלה מסכמים לפני.

<יעל גרמן (יש עתיד):>

אנחנו דיברנו על זה.

<היו"ר משה גפני:>

ההסתייגות לא התקבלה.

מה עוד?

<באסל גטאס (הרשימה המשותפת):>

רביזיה על כל ההסתייגויות.

<היו"ר משה גפני:>

על הכול, רביזיה.

<שמרית גיטלין שקד:>

חברת הכנסת אורלי לוי אבקסיס מציעה שבסעיפים קטנים (א) ו-(ב) ייאמר שמספר
הרופאים החריגים יהיה 150.

<היו"ר משה גפני:>

הסתייגות חשובה. אני בעדה אבל אני אצביע נגדה. מי בעד ההסתייגות? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

שמונה נגד, שבעה בעד. ההסתייגות לא התקבלה. יום שחור לכנסת.

<אורלי לוי אבקסיס (ישראל ביתנו):>

רביזיה.

<שמרית גיטלין שקד:>

הסתייגות נוספת. בסעיפים קטנים (א) ו-(ב) אחרי המילים "של רופאים מומחים" –
אלה הקריטריונים לאישור החריגים – יבוא "או בתחומים שבהם קיימת זמינות
נמוכה של תורים לניתוחים".

<היו"ר משה גפני:>

מי בעד?

<אורלי לוי אבקסיס (ישראל ביתנו):>

אני חושבת שגם הקואליציה צריכה להצביע בעד.

<מיקי לוי (יש עתיד):>

זה ממש לטובת הציבור. אני לא מבין אתכם. זה לא משהו מהותי. זה ממש לטובת
האזרחים.

<היו"ר משה גפני:>

מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<בצלאל סמוטריץ' (הבית היהודי):>

מיקי, אתה שובר לי את הלב.

<מיקי לוי (יש עתיד):>

אז נראה אותך גבר ומצביע בעד.

<שמרית גיטלין שקד:>

לסעיף 347. חברת הכנסת אורלי לוי אבקסיס מציעה שהסעיף יימחק.

<היו"ר משה גפני:>

מי בעד ההסתייגות?

לא, תוריד את היד.

<מיקי לוי (יש עתיד):>

הוא הצביע בעד.

<היו"ר משה גפני:>

מי בעד?

<אורלי לוי אבקסיס (ישראל ביתנו):>

הוא לא יכול להצביע פעמיים. אין פעמיים. לא יכול להיות שהוא יצביע פעמיים.

<מיקי רוזנטל (המחנה הציוני):>

והוא עוד יושב ראש ועדת האתיקה.

<אורלי לוי אבקסיס (ישראל ביתנו):>

נכון. אם היה כאן אורן חזן, מה היה קורה?

<היו"ר משה גפני:>

אני חוזר על ההצבעה. לא תהיה כאן הצבעה כפולה.

מי בעד ההסתייגות. מי נגד? לספור.

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

שמונה נגד, שבעה בעד. ההסתייגות לא התקבלה.

<שמרית גיטלין שקד:>

חברת הכנסת אורלי לוי אבקסיס מציעה בסעיף 349א ש"הוראות סעיפים 343 עד 345
לא יחולו על ניתוחים המתקיימים באזורי פריפריה".

<אורלי לוי אבקסיס (ישראל ביתנו):>

גפני, אתה עם ההסתייגות הזאת. אתה הצהרת כאן על החרגת הפריפריה.

<שמרית גיטלין שקד:>

"בסעיף זה, אזור פריפריה, מחוזות הצפון והדרום כמשמעותם בהודעה על חלוקת
שטח המדינה וכן אזור יהודה ושומרון".

<אורלי לוי אבקסיס (ישראל ביתנו):>

אתה גם היית בעד ההחרגה.

<היו"ר משה גפני:>

אזור יהודה ושומרון?

<אורלי לוי אבקסיס (ישראל ביתנו):>

היועצת המשפטית התבלבלה. להוריד את יהודה ושומרון?

<בצלאל סמוטריץ' (הבית היהודי):>

למה אורלי? למה הורדת את זה?

<אורלי לוי אבקסיס (ישראל ביתנו):>

אני רוצה סיכוי שהיא תעבור.

תשאירו. סמורטיץ' איך אתה מצביע? אנחנו מחריגים ומכניסים בפנים גם את יהודה
ושומרון.

<רחל עזריה (כולנו):>

כולם בבתי החולים בירושלים. יש להם זמינות מצוינת.

<היו"ר משה גפני:>

מי בעד ההסתייגות?

<רחל עזריה (כולנו):>

זה לא רלוונטי כי הם בבתי חולים בירושלים.

<היו"ר משה גפני:>

מי בעד ההסתייגות?

<אורלי לוי אבקסיס (ישראל ביתנו):>

רגע. אני רוצה להבהיר. אני ביקשתי לפי החלוקה לפריפריה והתכוונתי מבחינת
מרחקים גיאוגרפיים. לכן אני חושבת שנפלה כאן טעות.

<היו"ר משה גפני:>

ומה את מציעה?

<מכלוף מיקי זוהר (הליכוד):>

יהודה ושומרון חייבים לך בגדול.

<בצלאל סמוטריץ' (הבית היהודי):>

אבל אתה הצבעת נגד יהודה ושומרון?

<מכלוף מיקי זוהר (הליכוד):>

לא הצבעתי נגד. אני נמנע.

<אורלי לוי אבקסיס (ישראל ביתנו):>

אני מציעה להחריג את הפריפריה מהחוק הזה.

<היו"ר משה גפני:>

יפה. מי בעד ההסתייגות?

<אורלי לוי אבקסיס (ישראל ביתנו):>

גפני, זאת הייתה גם הסתייגות שלך.

<היו"ר משה גפני:>

בסדר. אני חוזר בי כל חמש דקות.

<קריאה:>

ראינו את זה היום.

<מיכל בירן (המחנה הציוני):>

אבל בחינניות?

<היו"ר משה גפני:>

מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אורלי לוי אבקסיס (ישראל ביתנו):>

אני רוצה ספירה חוזרת.

<היו"ר משה גפני:>

ספירה חוזרת. מי בעד?

<אורלי לוי אבקסיס (ישראל ביתנו):>

ולהסביר את ההסתייגות.

<היו"ר משה גפני:>

לא, לא להסביר. לא מסבירים. מי בעד? מי נגד?

הצבעה

בעד – 7

נגד – 8

ההסתייגות לא נתקבלה.

<שמרית גיטלין שקד:>

קיבלנו הסתייגות של המחנה הציוני.

<אורלי לוי אבקסיס (ישראל ביתנו):>

רגע. לא. היועצת המשפטית, את יכולה להסביר שוב פעם?

<היו"ר משה גפני:>

אני לא מאפשר לה.

<אורלי לוי אבקסיס (ישראל ביתנו):>

אני ביקשתי להחריג את הפריפריה.

<היו"ר משה גפני:>

אני לא מאפשר לה.

<אורלי לוי אבקסיס (ישראל ביתנו):>

לגבי מי בפנים ומי בחוץ. אני לא ידעתי מה בדיוק אומרת המפה עליה הסתמכה
היועצת המשפטית. אני הסברתי לה את ההסתייגות ולא אני בניתי את המפה. אמרתי
לה לפי המפה של הפריפריה. לכן אני שואלת האם זאת ההסתייגות שנכתבה כאן או
לא? כי אצלי כאן לא כתוב שום דבר אלא כתוב כאן פריפריה כפריפריה. זה שאתם
בחרתם להכניס את זה למפת פריפריה כזו או אחרת, זה משנה לי את כל ההסתייגות.

<שגית אפיק:>

איזו פריפריה את מבקשת שייכתב?

<אורלי לוי אבקסיס (ישראל ביתנו):>

לפי מפת ההטבות לפריפריה.

<מיקי לוי (יש עתיד):>

שהתקבלה בוועדה הזאת.

<שגית אפיק:>

מפת הטבות המס לפריפריה של יושב ראש הוועדה כוללת את מחוזות הצפון והדרום.
זה בסדר?

<אורלי לוי אבקסיס (ישראל ביתנו):>

בסדר.

<רחל עזריה (כולנו):>

היא כוללת גם את חברון.

<היו"ר משה גפני:>

גם את חברון וקריית ארבע.

<שגית אפיק:>

לא. בהגדרה של פריפריה זה צפון ודרום.

<אורלי לוי אבקסיס (ישראל ביתנו):>

צפון ודרום. כן.

<היו"ר משה גפני:>

מי בעד ההסתייגות של צפון ודרום? יהודה ושומרון בחוץ.

<ניסן סלומינסקי (הבית היהודי):>

גפני, אם יהודה ושומרון בחוץ, תצביע בעד.

<היו"ר משה גפני:>

מי נגד? אני נגד כי יהודה ושומרון בחוץ.

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אורלי לוי אבקסיס (ישראל ביתנו):>

רביזיה.

<שמרית גיטלין שקד:>

קיבלנו בכתב הסתייגות של המחנה הציוני. קיבלנו דף עם ההסתייגות שלכם.

<אורלי לוי אבקסיס (ישראל ביתנו):>

אני מבינה שאתם לא מחריגים את הפריפריה.

<היו"ר משה גפני:>

רגע. המחנה הציוני עכשיו. תגיד לי, אתה רוצה שאני אוציא אותך? מה אתה עונה
על שאלות בלי שאני מאפשר. מספיק האוצר שיגע אותי.

<אורלי לוי אבקסיס (ישראל ביתנו):>

האוצר ומשרד הבריאות לא דורשים להחריג את הפריפריה? אתם לא מחריגים את
הפריפריה?

<קריאה:>

אין שם בתי חולים.

<אורלי לוי אבקסיס (ישראל ביתנו):>

מה את אומרת? אבל בפריפריה יש מבוטחים. מה זה אין בתי חולים? גם תוסיפו את
זה וגם תיקחו את הרופאים וגם תגידו שאין בתי חולים ואין רופאים, אז שימותו
שם, לא שלוש שנים לפני הזמן אלא עשר שנים לפני הזמן. זאת שערורייה. אתם לא
מחריגים את הפריפריה? מה עם המבוטחים בפריפריה? גם רופאים אין בפריפריה ומה
הם אמורים לעשות? איזו מין תשובה מקוממת. אדוני היושב ראש, הייתה כאן תשובה
מקוממת של משרד הבריאות. היא אמרה למה שנחריג? אין בתי חולים בפריפריה.
שערורייה. זה הזוי. משרד הבריאות אומר שאין לנו בתי חולים בפריפריה.

<מיקי רוזנטל (המחנה הציוני):>

זה לא בסדר. זה ממש לא בסדר.

<מיקי לוי (יש עתיד):>

אני מבקש להצביע על העניין הזה.

<אורלי לוי אבקסיס (ישראל ביתנו):>

אבל מה עם הזכויות של המבוטחים בפריפריה? תכף גם רופאים לא יהיו בפריפריה
אבל האנשים יישארו שם ויסבלו והילדים שלהם לא יוכלו להגיע לניתוחים רק בעוד
שנה וחצי. בואו, תעברו לפריפריה עם הילדים שלכם. אם לא הייתי מרחמת על
הילדים שלכם, הייתי אומרת לכם שיתקיים בכם החוק הזה עם כל ההשלכות, אבל אני
מרחמת על הילדים שלכם ואתם לא מרחמים על הילדים שלנו. תור לניתוח פוליפים
בפריפריה, שנה ומשהו. אתם לא יודעים מה זה לישון בלילה עם ילד שלא יכול
לנשום והוא עם הפסקות נשימה וכל חטאו שהוא גר בפריפריה וצריך לחכות שנה
וחצי לניתוח אבל עכשיו אתם סוגרים לו גם את האופציה לסדר את זה
בחודשיים-שלושה במקום אחר או אפילו בשבועיים.

<היו"ר משה גפני:>

אורלי, סיימת. זהו. ההסתייגות של המחנה הציוני.

<אורלי לוי אבקסיס (ישראל ביתנו):>

זה הזוי.

<היו"ר משה גפני:>

אורלי, מספיק.

<אורלי לוי אבקסיס (ישראל ביתנו):>

אתה הולך לפרטי כי אין לך אופציה אחרת.

<היו"ר משה גפני:>

אורלי, מספיק.

<אורלי לוי אבקסיס (ישראל ביתנו):>

שיחריגו את הפריפריה. הם לארג'ים על חשבון הבריאות של הילדים שלנו אבל
לילדים שלהם הם בטח דואגים. אי אפשר. האטימות הזאת. אתם אכזריים. משרד
הבריאות. איפה ליצמן? אני רוצה לדעת מה דעתו של ליצמן. הוא צריך לתת את
דעתו על מה שקורה בפריפריה.

<היו"ר משה גפני:>

אנחנו נצביע על ההסתייגות של המחנה הציוני. הם מבקשים במקום חמישים רופאים
שיהיה מאה רופאים.

מי בעד ההסתייגות? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אראל מרגלית (המחנה הציוני):>

אדוני היושב ראש, אני טעיתי ואני מתנצל. אני חשבתי שאני נותן יותר רופאים
ואני בעצם נתתי פחות רופאים.

<רחל עזריה (כולנו):>

לא, אתה נתת יותר רופאים.

<אראל מרגלית (המחנה הציוני):>

החרגתי יותר רופאים. אני רוצה שיותר רופאים יהיו בהסדר ואני טעיתי. במקום
חמישים, יבוא 25.

<היו"ר משה גפני:>

תמחקי את ההסתייגות הקודמת. מי בעד ההסתייגות לגבי 25 רופאים? מי נגד?

הצבעה

בעד – 7

נגד – 8

ההסתייגות לא נתקבלה.

<היו"ר משה גפני:>

ההסתייגות לא התקבלה.

<אורלי לוי אבקסיס (ישראל ביתנו):>

בפריפריה אין אופציה. הסדר נפרד לפריפריה.

<היו"ר משה גפני:>

אני לא מצביע על החוק. אני מבקש להוציא הזמנה לנושא של הרביזיות שהיו כאן.

<אורלי לוי אבקסיס (ישראל ביתנו):>

יש לי עוד הסתייגות.

<מיקי רוזנטל (המחנה הציוני):>

לא גמרנו את ההסתייגויות.

<היו"ר משה גפני:>

אני פונה לאוצר. אני כמובן אצביע בעד החוק הזה, זה החוק הכי נוראי שיש בחוק
ההסדרים. תחליטו. תגידו לי להצביע בעד, אני אצביע בעד.

<אורלי לוי אבקסיס (ישראל ביתנו):>

מה דעתו של ליצמן?

<היו"ר משה גפני:>

למה את עוזרת בזה עכשיו? זה החוק הכי נוראי שיש בחוק ההסדרים.

<אורלי לוי אבקסיס (ישראל ביתנו):>

נכון.

<היו"ר משה גפני:>

תגידו להצביע בעד, אני אצביע בעד. אני מבקש שתקיימו התייעצות. זה החוק הכי
נוראי.

<אורלי לוי אבקסיס (ישראל ביתנו):>

מה דעתו של ליצמן? רק היום הוא קיבל את זה שהוא הכי פופולרי. אני לא רוצה
לחשוב מה יקרה. למה להרוס עד שיש לכם את השר הכי פופופלרי?

<היו"ר משה גפני:>

אל תבדקו. בסדר. את רוצה לעזור לי? תני לי. אני רוצה לעשות משהו.

<אורלי לוי אבקסיס (ישראל ביתנו):>

אני מנסה לעזור לך.

<היו"ר משה גפני:>

אני מבקש שתבדקו את העניין הזה ותחזרו עם תשובה. אם אפשר לפצל את החוק הזה
– נפצל אותו. אם אי אפשר לפצל אותו, נצביע עליו.

<שמרית גיטלין שקד:>

חברת הכנסת גרמן, אנחנו חושבים – לאחר ששמענו את כל המשפטנים שהתייעצנו
בנושא הזה - שזה מובהר מעבר לכל ספק סביר שתכניות שב"ן מיום המועד שנקבע
בחוק, ה-1 ביולי 2016, כל שירותי השב"ן שיינתנו מאותו מועד - - -

<יעל גרמן (יש עתיד):>

אני רוצה לשאול את חברי הכנסת. אני אקריא לכם ואתם תאמרו לי מה אתם מבינים,
וזה מה שכל אחד יבין. "תחילתם של סעיפים 343 ו-348 – שזה הסדר ההחזר – יהיה
מה-1 ביולי 2016 והם יחולו על פוליסות ביטוח שהוצאו או יחודשו". זאת אומרת,
הם יחולו מיולי 2016 על פוליסות ביטוח שהוצאו או יחודשו.

<אורלי לוי אבקסיס (ישראל ביתנו):>

ידיעה חדשה שצריכה להטריד את כולנו. פרסום ראשון בערוץ 2: משרד הבריאות
מתכוון לבטל את כל המענקים לרופאים בפריפריה. אדוני היושב ראש, אם זה לא
נושא חדש ואין לזה השלכות על החוק הזה, אני לא יודעת מה זה נושא חדש. המסמך
מופיע מולי. מסמך של משרד הבריאות. אדוני היושב ראש, המסמך אצלי.

<יצחק וקנין (ש"ס):>

אם זה בא כמו שזה, אני יצחק וקנין לא מצביע אתכם.

<אורלי לוי אבקסיס (ישראל ביתנו):>

משרד הבריאות.

<מיקי רוזנטל (המחנה הציוני):>

אדוני, זאת שערורייה.

<קריאה:>

זה פורסם לפני חמש דקות. הם הודו בזה.

<אורלי לוי אבקסיס (ישראל ביתנו):>

גפני, המסמך של משרד הבריאות אצלי ביד. המסמך קול קורא. תקשיבו. פורסם
עכשיו בערוץ 2. המסמך אצלי וכל מי שרוצה לראות, אני אצלם ואתן לחברי
הוועדה, קואליציה ואופוזיציה. התייחסות שלכם בבקשה.

<היו"ר משה גפני:>

רויטל, נתן, האם זה נכון שמבטלים את המענק לרופאים?

<אורלי לוי אבקסיס (ישראל ביתנו):>

המסמך כאן אדוני היושב ראש.

<היו"ר משה גפני:>

אני מבקש שתפסיקי. רויטל ונתן.

<רחל עזריה (כולנו):>

אבל אמרו לנו את זה בדיון הקודם. את המידע הזה קיבלנו בדיון הקודם.

<מיקי רוזנטל (המחנה הציוני):>

זאת שערורייה. זה לא יכול להיות הדבר הזה.

<אורלי לוי אבקסיס (ישראל ביתנו):>

נצלם את זה ונעביר לכל חברי הוועדה.

<קריאה:>

אבל הושקעו בזה כבר 300 מיליון שקלים.

אדוני, זה נושא חדש. אני מבקש לכנס את ועדת הכנסת.

<היו"ר משה גפני:>

רויטל, אני מבקש לדעת האם אתם הולכים לבטל את המענקים לרופאים בפריפריה.

<רויטל טופר חבר טוב:>

אני לא מצויה בנושא. אני לא יודעת במה מדובר.

<באסל גטאס (הרשימה המשותפת):>

תבררי.

<זהבה גלאון (מרצ):>

אדוני, תעצור את החוק הזה.

<מיקי לוי (יש עתיד):>

לעצור את החוק ולהתכנס ביום ראשון. זה בלתי אפשרי.

<זהבה גלאון (מרצ):>

תעצור את החוק הזה ותצלצל לליצמן.

<מיקי לוי (יש עתיד):>

אני לא מבין. כבר השקיעו 300 מיליון שקלים בשנה שעברה. אני לא מבין את זה.

<יצחק וקנין (ש"ס):>

חוק ההסדרים הוא לא פח הזבל של המדינה.

<אורלי לוי אבקסיס (ישראל ביתנו):>

לא ניתן יד לזה. אל תהיה חותמת גומי של השערורייה הזאת, של הפקרת הפריפריה.
סוגרים את האופציות ולוקחים את הרופאים משם.

צלמו, תעבירו לכל החברים ולעיתונאים.

<זהבה גלאון (מרצ):>

אדוני, אני מציעה שתעצור את הדיון בחוק הזה.

<מיקי רוזנטל (המחנה הציוני):>

אדוני, הצעה לסדר.

<קריאה:>

לא להצביע על החוק הזה.

<מיקי רוזנטל (המחנה הציוני):>

לא להצביע, זה בטוח כי יש רביזיות.

<מיקי לוי (יש עתיד):>

אדוני היושב ראש, חברי הכנסת, אתה הבאת את החוק הזה של מענקים למעבר רופאים
לפריפריה. אתה אדוני הבאת את החוק הזה ועכשיו הקואליציה שלך נותנת לך סטירת
לחי ואתה ממשיך לקיים את הדיון הזה עם סטירת לחצי.

<אורלי לוי אבקסיס (ישראל ביתנו):>

אתה מבין מה זה? עובדים עליך אדוני היושב ראש.

<מיקי לוי (יש עתיד):>

זה החוק שלך ולא של סבתא שלי.

<היו"ר משה גפני:>

אני עובר את החוק הזה ואנחנו עוברים להמשך הדיון.

<מיקי רוזנטל (המחנה הציוני):>

ההצעה שלי הייתה שעד שלא נקבל תשובה מוסמכת, לא נדון בחוק.

<היו"ר משה גפני:>

אני ידעתי מה אתה רוצה להציע.

<מיקי רוזנטל (המחנה הציוני):>

אנחנו יותר לא דנים בחוק.

<היו"ר משה גפני:>

כמה הסתייגויות יש? תגידי את ההסתייגות ונסיים את העניין הזה ונמשיך הלאה.

<יעל גרמן (יש עתיד):>

סעיף 349. אני חייבת קודם לומר אדוני שזה היה ברור שיש 75 מיליון לרופאים
בפריפריה לשנת 2015. זה היה ברור. למיטב ידיעתי אלה כספים ששוריינו או
הובטחו. אני לא יודעת מה זה שוריין, אבל הובטח. אני לא יכולה להבין איך
מבטלים משהו שהובטח.

<מיקי לוי (יש עתיד):>

זה היה תקציב צבוע.

<היו"ר משה גפני:>

מי בעד ההסתייגות?

<יעל גרמן (יש עתיד):>

לא הסברתי אותה.

<היו"ר משה גפני:>

תגידי מה ההסתייגות.

<מיקי רוזנטל (המחנה הציוני):>

אבל סוכם שעוצרים את הדיון עד שלא יובהר במשרד הבריאות ובמשרד האוצר.

<אורלי לוי אבקסיס (ישראל ביתנו):>

ולהביא את השר ליצמן לכאן שייתן תשובות.

<מיקי לוי (יש עתיד):>

גפני, אני לא מבין. זה היה חוק שלך.

<אורלי לוי אבקסיס (ישראל ביתנו):>

היה חוק מצוין.

<רחל עזריה (כולנו):>

הסביר לנו את זה משה בר סימן-טוב, מנכ"ל משרד הבריאות, לפני ארבעה ימים.

<אורלי לוי אבקסיס (ישראל ביתנו):>

את ידעת על זה ושתקת?

<רחל עזריה (כולנו):>

את ידעת על זה.

<אורלי לוי אבקסיס (ישראל ביתנו):>

אני לא ידעתי על זה. חוצפנית. היום קיבלתי את זה. היום עליתי על זה והבנתי
שיש לי תפוח אדמה לוהט. משרד הבריאות שיקר כאן בוועדה. אמרו שאין כוונה.
משרד בריאות שיקר בוועדת הכספים. זאת שערורייה.

<מיקי לוי (יש עתיד):>

ועוד משהו. 75 מיליון שקלים לא מופיעים בתקציב 2016 למעבר רופאים בפריפריה.
חד משמעית.

<אורלי לוי אבקסיס (ישראל ביתנו):>

משרד הבריאות שיקר את ועדת הכספים.

<רחל עזריה (כולנו):>

משרד הבריאות ענה לוועדת הכספים בדיון הגדול שהיה.

<אורלי לוי אבקסיס (ישראל ביתנו):>

את מדברת שטויות. את משקרת במצח נחושה.

<מיקי לוי (יש עתיד):>

רחל, זה לא נכון. אם ידעת על זה ועברת לסדר היום, אתה פושעת חברתית.

<רחל עזריה (כולנו):>

חבל שאת לא באה לדיונים כי הוא אמר את זה לוועדת הכספים.

<אורלי לוי אבקסיס (ישראל ביתנו):>

איך גפני לא ידע?

<היו"ר משה גפני:>

אני עובר לסעיף הבא. נשאיר את ההסתייגות לאחר כך.

<אורלי לוי אבקסיס (ישראל ביתנו):>

עוצרים את הדיון בבריאות?

<היו"ר משה גפני:>

כן.

<אורלי לוי אבקסיס (ישראל ביתנו):>

כחלון נתן את ידו להפסקה התמריצים לרופאים בפריפריה?

<היו"ר משה גפני:>

אורלי, מספיק. אני עצרתי את הדיון.

אני רק מבקש לגמור את ההסתייגות.

<מיקי רוזנטל (המחנה הציוני):>

לא. יש עוד הסתייגויות. גם לי יש הסתייגויות.

<אורלי לוי אבקסיס (ישראל ביתנו):>

עוצרים את הדיון.

<היו"ר משה גפני:>

בסדר.

אנחנו עוברים לסעיף הבא שהוא פרק המיעוטים. לפני שאנחנו ממשיכים, אני מבקש
מהיתומים שמישהו מכם ייגש לשולחן להסביר את הבעיה שקיימת ואנחנו נראה מה
אנחנו עושים אחרי כן.

תציג את עצמך.

<דני בושקניץ:>

שלום. אני מתנצל בפני חברי הוועדה. היה כאן קטע מאוד אמוציונאלי. אני יתום
משני הורי מפיגוע באוטובוס הדמים ב-1978.

<היו"ר משה גפני:>

אני מבקש לא לדבר. קצת כבוד לאנשים. הכול הופך להיות כאן מתוקשר.

<דני בושקניץ:>

אני כאן בשם קבוצה של יתומים משני הוריהם. אני חלק מקבוצה של יתומים משני
הוריהם שנהרגו בפיגועי איבה. יתומים משני הוריהם הופלו לרעה על ידי המדינה
במשך שנים ארוכות וב-2011 חוקק חוק שמתקן את האפליה הזאת.

<מיקי רוזנטל (המחנה הציוני):>

סליחה, אתם מבזים את האנשים. בא לכאן בן אדם לדבר. תנו לו.

<קריאה:>

מהבוקר הוא כאן.

<מיקי רוזנטל (המחנה הציוני):>

תתביישו.

<דני בושקניץ:>

על מנת שאני אצליח להסביר לכם בדיוק איך האפליה הזאת עבדה, החוק הקיים
במדינה היה מבוסס על חוק חיילים ולכן הייתה התייחסות ליתומים רק מאבא ואף
אחד לא העלה בדעתו בשנת 1954, עת חוקק החוק, שיש מצב ששני ההורים נהרגים.
לכן אל היתומים התייחסו כאל יתומים והייתה אלמנה שקיבלה קצבה של אלמנה על
מנת שהיא תוכל לטפל ביתומים.

המדינה שלנו, כמו שאתם כולכם יודעים, עברה מה שהיא עברה והגיעו לקטע של
יתומים משני הורים. יתומים משני הורים לא קיבלו שום דבר. התייחסו אלינו כאל
יתומים כאלה שיש להם אבא אבל בעצם לא היה לנו כלום. בשנת 2001 תיקנו את
החוק הזה ואכפו את החוק על כל היתומים משנת 2000 ואילך. זאת אומרת, מי שאבא
שלו ואבא שלו נרצחו בשנת 1989 לצורך העניין או בשנת 1999, לא נכלל בחוק.
בשנת 2001 הם עשו את הדבר הזה והפלו אותנו שוב לרעה כך שמצאנו את עצמנו
מחוץ לחוק.

ב-2011 תוקן החוק שוב וב-2011 הצלחנו לכלול את כל היתומים בחוק וכיום כל
היתומים מקבלים קצבה.

אני רוצה להגיד לכם דבר אחד על מנת שזה יהיה הכי ברור בארץ וכדי שתבינו על
מה אני מדבר. שערו בנפשכם מצב שמשפחת הנקין לצורך העניין, עוצרים לה את
הקצבה ודוחים אותה בארבעים שנים. אתם מבינים על מה אנחנו מדברים?

<אורלי לוי אבקסיס (ישראל ביתנו):>

בעצם גזל של השנים שעברו.

<בצלאל סמוטריץ' (הבית היהודי):>

הוא אומר שהוא בגיל 11 התייתם מהוריו וישן ברחוב.

<דני בושקניץ:>

אני אומר שבגיל 11 אני נשארתי בלי אבא ואימא ולמדינה לא היה שום מענה לדבר
הזה. אני התגלגלתי ברחובות. לצורך ההשלכה, שתבינו על מה אנחנו מדברים, אני
שוב אומר שערו בנפשכם מצב שעוצרים את הקצבאות עכשיו למשפחת הנקין ולמשפחת
פוגל ולכל האחרים ודוחים את הדבר הזה בארבעים שנים.

האפליה הזאת היא אפליה נוראית. זאת אומרת, כל היתומים שהחוק מוחל עליהם
קיבלו מיום הפיגוע וכאן יש יתומים שקיבלו משנת 2001.

אני מתנצל אבל ההורים שלי לא נרצחו בשנת 2001. ההורים שלי נרצחו ב-1978 ויש
כאן אנשים שההורים שלהם נרצחו הרבה קודם לכן. יושבת לידי גברת מירי
פירסטנברג שבשנת 1953 נסעה באוטובוס במעלה העקרבים וכל הנוסעים באוטובוס
נרצחו והיא נשארה באוטובוס ארבע שעות עד שעבר שם עוד רכב וישבה ליד אימא
שלה ואמרה אימא, אימא במשך ארבע שעות. היא הייתה אז ילדה בת חמש ומגיל חמש
המדינה התעלמה ממנה עד שנת 2011. יש כאן הזדמנות לוועדה, הזמנות אמיתית
לתקן את העוול הזה פעם אחת ולתמיד.

אנחנו קיבלנו הצעה מהאוצר אבל זאת הצעה מגוחכת. אני מבקש מהוועדה, ביקשתי
גם מחברי האופוזיציה במקרה הזה לא להתנגד ולתמוך בדבר הזה. אני מבקש מחברי
הקואליציה לתמוך בדבר הזה. האוצר מתנגד בכל תוקף לבוא אתנו חשבון ואנחנו
מבקשים לבוא אתנו חשבון בדבר הזה.

<היו"ר משה גפני:>

אני שמעתי את הבעיה של היתומים. למעשה פנו אלי רבים מאוד מראשי המדינה
בנושא הזה וביקשו שנמצא לעניין הזה פתרון. אני רציתי להכניס את זה בחקיקה
בתוך חוק ההסדרים כדי למצוא פתרון. יש קושי כי יש עוד יתומים שנמצאים
בעניין הזה. אני מחכה לתשובה מהאוצר. האוצר דן עכשיו בעניין הזה. אם התשובה
תהיה תשובה חיובית, אנחנו נכניס את זה בתוך חוק ההסדרים. אם התשובה לא תהיה
חיובית, אנחנו נצטרך למצוא לעניין הזה פתרון. לא נשאיר את זה כך. יש קושי.
אנחנו כבר כמעט הגענו לסיכום אבל.

<דני בושקניץ:>

אני רוצה לציין בפני היושב ראש שאנחנו לא קיבלנו ממשרד הרווחה ומביטוח
לאומי את כל הנתונים הנכונים. הם עשו את זה בכוונה וזאת לא פעם ראשונה.

<מיקי רוזנטל (המחנה הציוני):>

בכמה יתומים מדובר?

<דני בושקניץ:>

אני לא יודע לענות.

<אורלי לוי אבקסיס (ישראל ביתנו):>

אני שאלתי את האוצר ואמרו לי ארבעים. אמרו לי ארבעים כפול שתיים.

<קריאה:>

כמה יתומים יש?

<דני בושקניץ:>

אנחנו לא יודעים לענות.

<היו"ר משה גפני:>

כמה אתם מכירים?

<דני בושקניץ:>

אני מכיר 14.

<יעל אגמון:>

רפרנטית ביטוח לאומי, משרד האוצר. כאשר חוקק החוק, ניתנו שני מענקים
רטרואקטיביים. מענק אחד ניתן ליתומים ששני הוריהם נהרגו מאז קום המדינה עד
לשנת 2000. לקבוצה הזאת ניתן מענק של 550 אלף שקלים.

<דני בושקניץ:>

זה נכון.

<יעל אגמון:>

הקבוצה השנייה היא הקבוצה שהוריהם נהרגו משנת 2000 עד ליום חקיקת החוק והם
קיבלו קצבה חודשית של 4,000 שקלים לחודש שהיא קצבה נמוכה מהקצבה החודשית
המשתלמת מיום החוק ואילך.

<מיקי רוזנטל (המחנה הציוני):>

שהיא עומדת על כמה?

<יעל אגמון:>

8,000 שקלים לחודש.

<מיקי רוזנטל (המחנה הציוני):>

מה היה ההיגיון? מה הרציונל?

<דני בושקניץ:>

אין רציונל. הכול שקשוקה.

<יעל אגמון:>

אני אענה על כל השאלות.

<שגית אפיק:>

הרציונל היה תקציבי. מהפרוטוקולים של הדיונים, הרציונל היה תקציבי.

<היו"ר משה גפני:>

הרציונל היה תקציבי. אני תיקנתי כמה חוקים כאלה שמשנה מסוימת התחילו לתת
ולפני כן לא. היה לי סיפור כזה.

<אורלי לוי אבקסיס (ישראל ביתנו):>

זה היה בוועדת העבודה והרווחה.

<היו"ר משה גפני:>

לא בוועדת העבודה והרווחה. אני תיקנתי חוק בחקיקה פרטית, לא אחד, שמה שהיה,
זה היה פשוט תקציבי.

אתה שואל לגבי מספר האנשים. תקציבית ניהלנו דיון עם משרד האוצר. התברר לנו,
התברר לאוצר, שיש עוד אנשים. השאלה השנייה ששאלתם היא על כמה אנשים מדובר.

<זהבה גלאון (מרצ):>

בקטגוריה הזאת.

<יעל אגמון:>

בקטגוריה הראשונה עד שנת 2000 יש כארבעים ובקטגוריה השנייה יש עוד כארבעים.

<אראל מרגלית (המחנה הציוני):>

מה זה קטגוריה שנייה?

<יעל אגמון:>

מ-2000.

<קריאה:>

אבל משנת 2000 קיבלו.

<דני בושקניץ:>

מ-2001 קיבלו כולם.

<היו"ר משה גפני:>

אני מבקש קודם לתת לה להגיב ואחרי כן נתייחס.

<מיקי רוזנטל (המחנה הציוני):>

מדובר בארבעים אנשים.

<יעל אגמון:>

לא.

<מיקי רוזנטל (המחנה הציוני):>

כי הארבעים האחרים כבר קיבלו.

<קריאה:>

מ-2001 כולם קיבלו. הדיון הוא רק לגבי מי שהוריו נרצחו לפני 2001.

<זהבה גלאון (מרצ):>

ארבעים קיבלו מחצית מהסכום.

<קריאה:>

תלוי מתי ההורים נרצחו. אם זה היה לפני הרבה שנים, זה יכול להיות עשירית.

<היו"ר משה גפני:>

עוד התערבות אחת, אני אשב אתם לבד ונראה מה אנחנו עושים. אי אפשר כך לנהל
דיון. אני מאוד מבקש לא להתערב.

<יעל אגמון:>

מבחינת החוק, החוק מצביע על שתי קבוצות שקיבלו תשלום רטרואקטיבי שהוא לא
התשלום שהם היו מקבלים אם הקצבה הייתה משולמת מיום האירוע, מיום הפיגוע.
מאחר ושתי הקבוצות האלה קיבלו תשלום רטרואקטיבי שהוא פחות, אנחנו מתייחסים
אליהם כקבוצה אחת.

<מיכל בירן (המחנה הציוני):>

כמה קיבלה כל קבוצה?

<יעל אגמון:>

הקבוצה הראשונה קיבלה 550 והקבוצה השנייה קיבלה 4,000 שקלים לחודש.

<קריאה:>

משנת 2000 עד 2011. זה מה שקיבלנו.

<יעל אגמון:>

בנוסף לסכומים האלה ניתנו במהלך השנים מענקים, מענק על נישואין, מענק
על - - -

<דני בושקניץ:>

זה לא קשור.

<קריאה:>

זה לא רלוונטי.

<יעל אגמון:>

מענק על לימודים אקדמיים, הם קיבלו מענק התארגנות, מענק ניידות. קיבלו מספר
מענקים. הם גם נכללים בתשלומים שהועברו לקבוצות האלה מהמדינה. כשאנחנו
מתייחסים לקבוצות, אנחנו מתייחסים לכל שמונים האנשים כמקשה אחת. אנחנו לא
רואים יכולת להפריד ביניהם.

<שגית אפיק:>

אם כי גם החוק הקודם הפריד ביניהם כי הסוג הראשון קיבל 550 אלף שקלים
רטרואקטיבית והסוג השני קיבל קצבה מופחתת של 4,000 שקלים.

<יעל אגמון:>

אבל לא לעניין המענקים.

<אורלי לוי אבקסיס (ישראל ביתנו):>

אנחנו לא מדברים על המענקים. אנחנו מדברים על הקצבה.

<שגית אפיק:>

אנחנו מדברים על קבוצות עם שנים שונות.

<יעל אגמון:>

כן.

<קריאה:>

היא אומרת שכל ההורים שלנו נהרגו משנת 2001. זה מה שהיא אומרת בכסף.

<זהבה גלאון (מרצ):>

אדוני, אני מבקשת לומר מילה. אני מודה, אני שומעת את זה פעם ראשונה היום.
פעם ראשונה שמעתי אותם בצהרים עת פגשתי אותם. אני מודה שאני מזועזעת שיש
אנשים שדמם סמוק פחות ומקבלים פחות. זה לא יכול להיות. זה פשוט לא יכול
להיות.

<דני בושקניץ:>

אפליה בין היתומים. מפלים בין דם לדם.

<זהבה גלאון (מרצ):>

לכן אני חושבת שיש רגעים שיש מומנטום והאנשים האלה נמצאים כאן ואנחנו
נחשפים לעוול הזה. אני חושבת שיש לנו חובה היום לפתור את זה. אנחנו ממילא
יושבים כאן ואני מבקשת ממך, כמו שאתה יודע לעשות את זה, תעשה את זה גם
במקרה הזה.

<איילה נעים אייל:>

שלום. הוריי נהרגו בפיגוע קו 405. רציתי להסביר ולדייק בדברים. חוקקו
ב-2001 חוק לגבי היתומים, ב-2005 חוקקו וב-2008. אני מדברת על חוקים מלפני
2011. בשלושת החוקים האלה אף אחד לא הזכיר את היתומים מלפני שנת 2000.

<דני בושקניץ:>

לא כללו אותנו בחוק.

<איילה נעים אייל:>

לא הסתכלו עלינו. אנחנו יתומים שבעיקרון כאשר התייתמנו לא היינו זכאים לשקל
מהביטוח הלאומי.

הסכומים נגזרו כמו לאלמנה. אילו היה אלמן או אלמנה, זה הסכום שהיינו אמורים
לקבל. אנחנו קיבלנו בעיקרון משנת 2011. באו ואמרו אם היתומים הקודמים קיבלו
4,000 שקלים מיום הפיגוע, בואו ניתן לכם מ-2001 את הסכומים האלה וכך הם
הגיעו ל-550 אלף שקלים. זאת אומרת, סגרו אתנו על 550 אלף שקלים משנת 2001
עד 2011. לגבי אחורנית, אמרו לנו – אחרי שהסתיימה החקיקה – רגע, אנחנו
יודעים שמגיע לכם יותר, הבטיחו לנו, אמרו שידונו אתנו אחר כך. בזמנו היה שר
הרווחה כחלון. בעיקרון כולם הבטיחו לבוא אתנו בדברים אחר כך.

<היו"ר משה גפני:>

תודה רבה.

<מנואל טרכטנברג (המחנה הציוני):>

אדוני היושב ראש, אני אקצר אבל אצטט את זהבה גלאון. אני מזועזע ממה שאני
שומע. אני אישית טיפלתי, עת הייתי במשרד ראש הממשלה, בעניין של ניצולי
שואה, המעגל השני והשלישי. אני רוצה להגיד לך שכאשר אתה מדבר על אוכלוסיות,
מתי האוצר נזהר מאוד, ובצדק, מבחינה תקציבית? כאשר אתה רוצה להחיל את ההטבה
על אוכלוסייה מסוימת, אתה לא יודע מה הגבולות שלה ובקלות אתה יכול להגיע
לאלפים רבים ולהיכנס למחויבויות תקציביות אדירות. זה לא המקרה. לכן שאלתי
בכמה מדובר. זאת קבוצה סגורה שלא יכולה לגדול.

<קריאה:>

זה משהו חד פעמי.

<דני בושקניץ:>

זה תשלום חד פעמי.

<היו"ר משה גפני:>

לא, אני לא מסכים.

<מנואל טרכטנברג (המחנה הציוני):>

מדובר על קבוצה סגורה שלא יכולה לגדול. ארבעים אנשים. העלות התקציבית
הכוללת, אם הולכים על הסדרה כפי שצריך, היא בסדר גודל של בין עשרים לשלושים
מיליון שקלים לפי החישוב שאני עשיתי עכשיו. לא יכול להיות שבמסגרת סגירת
תקציב מדינה לא נוכל לקבוע עכשיו שיימצאו עשרים-שלושים מיליון השקלים האלה.

<מיקי לוי (יש עתיד):>

אם ביטלו את המס על האלכוהול, יש מספיק כסף כדי לתת למשפחות האלה.

<מנואל טרכטנברג (המחנה הציוני):>

תעזוב את האלכוהול. זאת הטעות הסטטיסטית של כל משרד ממשלתי.

<מיקי לוי (יש עתיד):>

אין לי אתך ויכוח.

<מנואל טרכטנברג (המחנה הציוני):>

אנחנו התמודדנו עם העניין של ניצולי שואה מברית המועצות לשעבר. היה מדובר
בעשרות אלפים.

<מיקי לוי (יש עתיד):>

אפשר לדעת כמה משפחות קיבלו 550 אלף שקלים? שמונים משפחות? כמה משפחות
מקבלות 4,000 שקלים משנת 2000?

<אורלי לוי אבקסיס (ישראל ביתנו):>

זאת קבוצה אחרת.

<זהבה גלאון (מרצ):>

זאת קבוצה של ארבעים אנשים.

<אורלי לוי אבקסיס (ישראל ביתנו):>

אדוני היושב ראש, אני רוצה שנבין על מה אנחנו מדברים. אנחנו מדברים על
אנשים שהתייתמו בילדותם ורובם הגדול ראו את הוריהם נרצחים לנגד עיניהם.
הטראומה הזאת שהלכה אתם לא קיבלה מענה ולא קיבלה הכרה על ידי המדינה. כולנו
נחנקים בגלל משפחת הנקין ואנחנו פשוט אומרים איך ארבעה ילדים אלה יצליחו
לחזור לאיזושהי שגרה נורמלית ואם בכלל תיתכן כזאת. אצל הילדים האלה, לרגע
לא חשבו איך הם יגדלו בצל הטראומה, מי יגן עליהם ומה יהיה אתם. אומרים להם
שמבחינת המדינה הייתה לכם ילדות נורמלית. המדינה כאילו אומרת להם שהייתה
להם ילדות נורמלית. זה שהם עברו את החוויות האלו והיו צריכים לראות איך הם
עומדים על הרגליים, וחלקם הגיעו לפנימיות בלי עורף משפחתו ובלי כלום,
ובשורה התחתונה אומרים להם שאנחנו משנים את תעודת הפטירה של ההורים שלכם
מהתאריך המקורי לשנת 2011 ולכן הזיכרון שלכם הוא זיכרון פיקטיבי. מי כאן
יוצר את המציאות הפיקטיבית? מדינת ישראל. צריך לתקן את זה מיד.

<אסף מרדכי:>

שלום. אבא שלי היה יעקב מרדכי. אני התייתמתי מהורי בגיל תשעה חודשים. אבא
שלי, בעקבות המקרה, חויל וקיבל את עיטור העוז. אני נתבקשתי גם להדליק משואה
לפני כמה שנים לתפארת מדינת ישראל.

<קריאה:>

איפה היה הפיגוע?

<אסף מרדכי:>

בכפר יובל. אני חושב שמה שעמיתיי כאן חסכו מכם זה את העובדה שחלק מהנושא
הוא שהמדינה הייתה צריכה לקחת אחריות עלינו כיתומים עם האפוטרופוס הכללי
אבל זה לא קרה. חלק ניכר מאותם יתומים, המשפחה שלהם שדדה אותם. את המעט
שהיה, המשפחה לקחה. תפקיד המדינה הוא לדאוג לנו וזה לא קרה.

<היו"ר משה גפני:>

תודה רבה. אני מבקש לומר לכם שתדעו ששלושת החוקים שעליהם אנחנו מדברים הם
הצעות חוק פרטיות שעברו. אלה לא היו הצעות חוק ממשלתיות. נודע לי על העניין
הזה לפני מספר שבועות. דיבר אתי גם יושב ראש הכנסת, דיבר אתי גם השר חיים
כץ, דיברתי גם עם משרד האוצר, דיברה אתי גם דליה איציק שהייתה באחד החוקים.

<אראל מרגלית (המחנה הציוני):>

מיוזמי החוק.

<היו"ר משה גפני:>

שתדעו שבכל החקיקה הזאת לא טיפלו ברטרואקטיביות. למה לא טיפלו ברטרואקטיבי?
כי האוצר התנגד. אני אביא לכם עוד הרבה מקרים מהסוג הזה.

<זהבה גלאון (מרצ):>

אין מקרים מהסוג הזה.

<היו"ר משה גפני:>

זה באמת מזעזע. אני אביא לך. אני מבקש מכל אלה שיושבים כאן מטעם הממשלה
ובעיקר ממשרד האוצר – משרד האוצר מתייחס לעניין הזה באופן חיובי – יש מושג
בגמרא ב-בבא מציאה. לפעמים מתגלגל איזה משהו ברחוב שאתה לא יודע ממנו, אתה
לא חייב. מה לעשות, לא ידענו מהעניין הזה. לי זה נודע לפני כמה שבועות ואני
ביקשתי להכניס את זה בחוק ההסדרים. ברגע שזה בידיים שלנו, זה לא יצא מכאן
בלי פתרון. לא יצא מכאן בלי פתרון. עכשיו הדיון הוא על גובה הכסף. זה
הדיון. אנחנו נכניס את זה בחוק ההסדרים, שזה חוק ממשלתי. עד יום ראשון
בבוקר - אנחנו יודעים את הנתונים, אנחנו יודעים את העובדות, אנחנו מבקשים
פתרון עד יום ראשון בבוקר כדי שביום ראשון נוכל להכניס את זה בחוק ההסדרים.
הדיון אתם התחיל עת הסכומים היו יותר גבוהים והם הסכימו לרדת בסכומים.
אנחנו לא נוכל להשלים עם חרפה כזאת אחרי שזה היה כאן בדיון בוועדת הכספים
של הכנסת.

הנושא הזה חייב עד יום ראשון בבוקר לבוא על פתרונו כך שנוכל להכניס אותו
בחוק ההסדרים. מבקשים את זה כולם. כולם מבקשים. כל מי שנודע לי על העניין
הזה פשוט מזדעזע. זה יהיה כבוד למדינת ישראל שנפתור את הבעיה.

אנחנו עוברים לסעיף הבא בסדר היום.

<הישיבה ננעלה בשעה 13:00>
