דברי הכנסת

הישיבה המאה-וארבעים-ואחת של הכנסת החמש-עשרה

יום רביעי, א' באב התש"ס (2 באוגוסט 2000)

ירושלים, הכנסת, שעה 11:03

תוכן העניינים

מסמכים שהונחו על שולחן הכנסת

הצעת חוק התפזרות הכנסת החמש-עשרה, התש"ס–2000

(הצעת חבר הכנסת ס' שלום)

הצעת חוק פיזור הכנסת החמש-עשרה, התש"ס–2000

(הצעת חבר הכנסת יש' כץ)

הצעת חוק לפיזור הכנסת החמש-עשרה, התש"ס–2000

(הצעת חבר הכנסת א' הירשזון)

הצעת חוק התפזרות הכנסת החמש-עשרה, התש"ס–2000

(הצעת חברת הכנסת ל' לבנת)

הצעת חוק פיזור הכנסת החמש-עשרה, התש"ס–2000

(הצעת קבוצת חברי הכנסת)

הצעת חוק הביטוח הלאומי (תיקון מס' 39) (סיוע למשפחות ברוכות ילדים),
התש"ס–2000

(קריאה שנייה וקריאה שלישית)

הצעת חוק-יסוד: השפיטה (תיקון – מינוי נשיא בית-המשפט העליון, משנהו
ושופטיו)

(הצעת חבר הכנסת ד' טל)

הצעת חוק סדרי השלטון והמשפט (ביטול החלת המשפט, השיפוט והמינהל) (תיקון –
הרוב הדרוש להחלת המשפט, השיפוט והמינהל), התש"ס–2000

(הצעת חבר הכנסת א' וילן)

הצעת חוק האפוטרופוס הכללי (תיקון), התשנ"ט–1999

(הצעת קבוצת חברי הכנסת)

הצעת חוק מימון מפלגות (תיקון – הוצאות בחירות), התש"ס–2000

(הצעת חבר הכנסת מ' גפני)

הצעת חוק חינוך ממלכתי (תיקון – הכללת תולדות הפעילות למען

העלייה לישראל מברית-המועצות), התש"ס–2000

(הצעת קבוצת חברי הכנסת)

הצעת חוק חינוך ממלכתי (תיקון – העברת תלמידים בין מוסדות שונים),
התש"ס–1999

(הצעת חבר הכנסת מ' גפני)

הצעת חוק שעות עבודה ומנוחה (תיקון – עבודה בימי מנוחה בחנות של אגודה
שיתופית), התשנ"ט–1999

(הצעת חבר הכנסת מ' גפני)

הצעת חוק שעות עבודה ומנוחה (תיקון – עבודה בימי מנוחה בחנות של אגודה
שיתופית), התשנ"ט–1999

(הצעת חבר הכנסת מ' פרוש)

הצעת חוק לתיקון פקודת מס הכנסה (תרומה למוסד ציבורי), התש"ס–2000

(הצעת קבוצת חברי הכנסת)

הצעת חוק המרכז הלאומי לגבורה והנצחה, הר-איתן, התש"ס–2000

(הצעת קבוצת חברי הכנסת)

הצעת חוק מרשם האוכלוסין (תיקון – רישום לאום), התש"ס–2000

(הצעת חבר הכנסת א' רובינשטיין)

הצעת חוק זכויות התלמיד, התש"ס–2000

(קריאה שנייה וקריאה שלישית)

הצעת חוק השאלת ספרי לימוד, התש"ס–2000

(קריאה ראשונה)

הצעת חוק הנכים (זכויות שונות), התש"ס–2000

(קריאה ראשונה)

הצעת חוק הביטוח הלאומי (תיקון מס' 40) (העלאת שיעור הקצבה לנכה),
התש"ס–2000

(קריאה ראשונה)

מסמכים שהונחו על שולחן הכנסת

הצעת חוק הביטוח הלאומי (תיקון מס' 40) (העלאת שיעור הקצבה לנכה),
התש"ס–2000;

הצעת חוק הנכים (זכויות שונות), התש"ס–2000

(קריאה ראשונה)

הודעת היושבת-ראש

הצעת חוק הביטוח הלאומי (תיקון מס' 40) (העלאת שיעור הקצבה לנכה),
התש"ס–2000;

הצעת חוק הנכים (זכויות שונות), התש"ס–2000

(קריאה ראשונה)

הצעת חוק-יסוד: החקיקה

(קריאה ראשונה)

הצעת חוק לתיקון פקודת בתי-הסוהר (מס' 18), התש"ס–2000

(קריאה שנייה וקריאה שלישית)

דיווח משלחת הכנסת לכנס הארגון לביטחון ולשיתוף פעולה באירופה

הצעת ועדת החקירה הפרלמנטרית בנושא איתור והשבת

נכסים של נספי השואה להאריך את תקופת כהונתה

מסמכים שהונחו על שולחן הכנסת

הצעת חוק הרשויות המקומיות (בחירת ראש הרשות וסגניו וכהונתם)

(תיקון מס' 20) (איסור עיסוק נוסף), התש"ס–2000

(קריאה ראשונה)

הצעת חוק הרשויות המקומיות (יועצת לענייני מעמד האשה), התש"ס–2000

(קריאה שנייה וקריאה שלישית)

הצעת חוק עבודת נשים (תיקון מס' 20), התש"ס–2000

(קריאה שנייה וקריאה שלישית)

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

מסמכים שהונחו על שולחן הכנסת

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

הצעת חוק בתי-המשפט [נוסח משולב] (תיקון מס' 28) (מבנה מערכת בתי-המשפט
ותיקונים שונים), התש"ס–2000; הצעת חוק-יסוד: השפיטה (תיקון מס' 3) (ערכאות
השיפוט ודיון נוסף)

(קריאה ראשונה)

מסמכים שהונחו על שולחן הכנסת

הצעת חוק בתי-המשפט [נוסח משולב] (תיקון מס' 28)

(מבנה מערכת בתי-המשפט ותיקונים שונים), התש"ס–2000; הצעת חוק-יסוד: השפיטה
(תיקון מס' 3) (ערכאות השיפוט ודיון נוסף)

(קריאה ראשונה)

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

הצעת חוק איסור הלבנת הון, התש"ס–2000

(קריאה שנייה וקריאה שלישית)

הצעת חוק ההוצאה לפועל (תיקון מס' 20), התש"ס–2000

(קריאה שנייה וקריאה שלישית)

הצעת חוק הפיקדון על מכלי משקה (תיקון מס' 2), התש"ס–2000

(קריאה שנייה וקריאה שלישית)

מסמכים שהונחו על שולחן הכנסת

הצעת חוק הפיקדון על מכלי משקה (תיקון מס' 2), התש"ס–2000

(קריאה שנייה וקריאה שלישית)

הצעת חוק לתיקון פקודת המכרות (מס' 7), התש"ס–2000

(קריאה שנייה וקריאה שלישית)

הצעת חוק שמירת הניקיון (תיקון מס' 6), התש"ס–2000

(קריאה שנייה וקריאה שלישית)

הצעת חוק לתיקון פקודת העיריות (מס' 73), התש"ס–2000

(קריאה שנייה וקריאה שלישית)

מסמכים שהונחו על שולחן הכנסת

הצעת חוק המכר (דירות) (הבטחת השקעות של רוכשי דירות) (תיקון מס' 3),
התש"ס–2000

(קריאה שנייה וקריאה שלישית)

הצעת חוק רשות שדות התעופה ורשות הנמלים והרכבות (תיקוני חקיקה),
התש"ס–2000

(קריאה שנייה וקריאה שלישית)

הצעת חוק הביטוח הלאומי (תיקון מס' 39), התש"ס–2000

(קריאה שנייה וקריאה שלישית)

הצעת חוק נכי המלחמה בנאצים (ביטול הגבלת המועדים להגשת בקשה לתגמול)

(הוראה מיוחדת), התש"ס–2000

(קריאה שנייה וקריאה שלישית)

הצעת חוק הבלו על דלק (תיקון מס' 4), התש"ס–2000

(קריאה שנייה וקריאה שלישית)

הצעת חוק הבלו על הדלק (תיקון מס' 5) (איסור מיסוי מפלה על סולר),
התש"ס–2000

(קריאה ראשונה)

הצעת חוק הביטוח הלאומי (תיקון מס' 42) (מענק חג), התש"ס–2000

(קריאה ראשונה)

הצעת חוק הרשויות המקומיות (תיקוני חקיקה) (שלילת הזכות להיבחר ולכהן בשל
עבר פלילי), התש"ס–2000

(קריאה ראשונה)

דברים לזכרו של חסיד אומות העולם יאן קארסקי

הצעת חוק חתימה אלקטרונית, התש"ס–2000

(קריאה ראשונה)

הודעת הממשלה על רצונה להחיל דין רציפות על הצעת חוק

הצעת חוק לתיקון פקודת מס הכנסה (מס' 124)

(הקלות במתן הטבה לשינויי מבנה), התש"ס–2000

(קריאה ראשונה)

הצעת חוק הביטוח הלאומי (תיקון מס' 40), התש"ס–2000

(קריאה שנייה וקריאה שלישית)

הצעת חוק שירות ביטחון (תיקון מס' 7 והוראת שעה) (שירות במשטרה ושירות
מוכר) (תיקון מס' 3), התש"ס–2000

(קריאה שנייה וקריאה שלישית)

הצעת חוק שירות ביטחון (תיקון מס' 12), התש"ס–2000

(קריאה שנייה וקריאה שלישית)

הצעת חוק הרשויות המקומיות (ייעוד כספי הקצבות למטרות חינוך), התש"ס–2000

(קריאה שנייה וקריאה שלישית)

הצעת חוק בית-המשפט לענייני משפחה (תיקון מס' 4)

(הפניה ליחידות הסיוע), התש"ס–2000

(קריאה ראשונה)

הודעת הממשלה על הפסקת כהונתו של סגן שר החוץ ועל מינוי סגן שר במשרד ראש

הממשלה

הצעת חוק בית-המשפט לענייני משפחה (תיקון מס' 4)

(הפניה ליחידות הסיוע), התש"ס–2000

(קריאה ראשונה)

הודעה אישית של חברת הכנסת י' נאות

הודעה אישית של חבר הכנסת ז' אורלב

דברים בסיום המושב השני של הכנסת החמש-עשרה

מסמכים שהונחו על שולחן הכנסת

היו"ר א' בורג:

רבותי חברי הכנסת וחברותיה, אני מתכבד לפתוח את ישיבת הכנסת – היום יום
רביעי, א' בחודש מנחם אב התש"ס, 2 בחודש אוגוסט שנת 2000.

סעיף ראשון בסדר-היום: הודעה למזכיר הכנסת. בבקשה.

מזכיר הכנסת א' האן:

ברשות יושב-ראש הכנסת, הנני מתכבד להודיעכם, כי הונחו היום שולחן הכנסת –

לדיון מוקדם: הצעת חוק לתיקון סדרי המינהל (החלטות והנמקות) (תיקון – חובת
מתן תשובה), התש"ס–2000, מאת חבר הכנסת דוד טל; הצעת חוק הגנת הצרכן (תיקון
– פטור מסימון מחירים במוצרי חלב זולים), התש"ס–2000, מאת חבר הכנסת אברהם
הירשזון; הצעת חוק הבטחת מעמדה של העיר תל-אביב–יפו, התש"ס–2000, מאת חבר
הכנסת אברהם הירשזון; הצעת חוק מינהל מקרקעי ישראל (תיקון – הגבלת דמי
חכירה), התש"ס–2000, מאת חבר הכנסת מאיר שטרית; הצעת חוק הביטוח הלאומי
(תיקון – קצבת זיקנה), התש"ס–2000, מאת חבר הכנסת יעקב ליצמן; הצעת חוק
אמנות בין-לאומיות (אישור הכנסת), התש"ס–2000, מאת חברי הכנסת נחום לנגנטל,
צחי הנגבי, תמר גוז'נסקי ואברהם הירשזון; הצעת חוק שירות הקבע בצבא-הגנה
לישראל (גמלאות) (תיקון – קצבה ומשכורת מקופת ציבור), התש"ס–2000, מאת חבר
הכנסת אברהם יחזקאל; הצעת חוק לתיקון פקודת העיריות (איסור תעמולה),
התש"ס–2000, מאת חבר הכנסת רחמים מלול; הצעת חוק חינוך ממלכתי (תיקון –
חובת לימוד עברית וערבית), התש"ס–2000, מאת חבר הכנסת עסאם מח'ול וקבוצת
חברי הכנסת; הצעת חוק ביטוח בריאות ממלכתי (תיקון – שירותי רפואת שיניים
לבעלי מום מולד בלב), התש"ס–2000, מאת חבר הכנסת ויצמן שירי וקבוצת חברי
הכנסת; הצעת חוק הבזק (תיקון – שידורי בזק פנים-ארציים נייחים),
התש"ס–2000, מאת חבר הכנסת אליהו בן-מנחם; הצעת חוק שירות ביטחון (תיקון –
חובת שירות צבאי או לאומי), התש"ס–2000, מאת חבר הכנסת רומן ברונפמן וקבוצת
חברי הכנסת; הצעת חוק לתיקון פקודת בריאות העם (הנהלת בתי-חולים),
התש"ס–2000, מאת חבר הכנסת דוד טל; הצעת חוק שעות עבודה ומנוחה (תיקון –
קיצור שבוע עבודה), התש"ס–2000, מאת חבר הכנסת בנימין אלון; הצעת חוק הבטחת
הכנסה (תיקון – הטבות למשפחות חד-הוריות), התש"ס–2000, מאת חברי הכנסת
יולי-יואל אדלשטיין, מרינה סולודקין, נתן שרנסקי וגנדי ריגר; הצעת חוק
העונשין (תיקון – זיוף תקליטור או קלטת), התש"ס–2000, מאת חברי הכנסת
יולי-יואל אדלשטיין, מרינה סולודקין, נתן שרנסקי וגנדי ריגר; הצעת חוק
פיצויי פיטורים (תיקון – אישור המעביד על סיום העבודה), התש"ס–2000, מאת
חבר הכנסת עמיר פרץ; הצעת חוק יסודות התקציב (תיקון – פטור מדמי חכירה
למוסדות ציבור), התש"ס–2000, מאת חבר הכנסת יעקב ליצמן; הצעת חוק הרשות
הממלכתית לתרבות ואמנות, התש"ס–2000, מאת חברי הכנסת אחמד טיבי וזהבה
גלאון; הצעת חוק השוואת תנאים בעבודה, התש"ס–2000, מאת חברי הכנסת אברהם
הירשזון, אליהו בן-מנחם, תמר גוז'נסקי, איוב קרא ואילן גילאון; הצעת חוק
המועצה הציבורית להגברת המודעות לאיידס, התש"ס–2000, מאת חברת הכנסת נעמי
חזן וקבוצת חברי הכנסת; הצעת חוק יסודות התקציב (תיקון – חברות ממשלתיות),
התש"ס–2000, מאת חבר הכנסת חיים כץ; הצעת חוק משק הגז הטבעי, התש"ס–2000,
מאת חבר הכנסת יורי שטרן; הצעת חוק שירותי הדת היהודיים (תיקון – תקציב
מועצה דתית), התש"ס–2000, מאת חבר הכנסת יגאל ביבי; הצעת חוק בתי-המשפט
(תיקון – נשיא בית-המשפט העליון והמשנה לנשיא), התש"ס–2000, מאת חבר הכנסת
יגאל ביבי; הצעת חוק הקמת בתי-ספר וגני-ילדים (הוראת שעה), התש"ס–2000, מאת
חבר הכנסת יצחק סבן וקבוצת חברי הכנסת; הצעת חוק מגן-דוד-אדום (תיקון –
מקורות המימון של האגודה) התש"ס–2000, מאת חבר הכנסת יצחק גאגולה; הצעת
חוק-יסוד: בית-המשפט לחוקה, מאת חבר הכנסת יגאל ביבי; הצעת חוק המתווכים
במקרקעין (תיקון – עיגון מעמדו של מתווך), התש"ס–2000, מאת חבר הכנסת יורי
שטרן; הצעת חוק התכנון והבנייה (תיקון – תסקיר השפעה על התחבורה ובטיחות
התנועה), התש"ס–2000, מאת חבר הכנסת אחמד טיבי; הצעת חוק בתי-המשפט (תיקון
– ימי צום או חג), התש"ס–2000, מאת חבר הכנסת יגאל ביבי. תודה.

היו"ר א' בורג:

תודה רבה. אנחנו נעבור לנושא השני בסדר-היום – הצעות חוק לדיון מוקדם בנושא
פיזור הכנסת. המציע הראשון, חבר הכנסת סילבן שלום, בבקשה. איפה השר המשיב?

יעקב ליצמן (יהדות התורה):

מספיק שר לשעבר משיב?

צבי הנדל (האיחוד הלאומי – ישראל ביתנו):

השר הגיע.

היו"ר א' בורג:

חברת הכנסת דיין, אולי תיגשי לרגע למיקרופון עד שהם מתחילים.

יעל דיין (ישראל אחת):

כבוד היושב-ראש, חברי חברי הכנסת וחברותיה, אני מצטערת להשתמש בצורה די
תכופה במיקרופון הזה, כדי להביע צער של כולנו על רצח נוסף של אשה בידי
בעלה, שאירע אתמול ביישוב צורן, על רקע סכסוך על גובה המזונות. שרון פלג
נרצחה על-ידי בעלה אתמול בחניקה.

קיימנו הבוקר ישיבה על כך בוועדה. קיבלנו דיווח מהמשטרה ומלשכת הרווחה. זה
עוד רצח שאולי היה ניתן למנוע אותו.

הצעת חוק התפזרות הכנסת החמש-עשרה, התש"ס–2000

(הצעת חבר הכנסת ס' שלום)

היו"ר א' בורג:

אנחנו נעבור להצעת חוק התפזרות הכנסת – הצעת חוק פ/1950. בבקשה, חבר הכנסת
שלום. השר הלא משיב נמצא כאן. הבנתי שאתה לא רוצה להשיב, אדוני השר. מכל
מקום הממשלה כאן, ואני מקווה שיהיה מקובל על כולנו – – – חבר הכנסת כץ.,
חבר הכנסת לנדאו.

אברהם הירשזון (הליכוד):

אנחנו רואים את המפה החדשה של גוש-קטיף.

ישראל כץ (הליכוד):

המפה של קמפ-דייוויד.

היו"ר א' בורג:

בכל זאת, תודה.

אני מציע לסדר הדיון שיהיו קודם כול המציעים ולאחר מכן נרכז את ההצבעות אחת
אחת לפי סדר המציעים. קדימה, סילבן. עשר דקות. בבקשה.

סילבן שלום (הליכוד):

אדוני היושב-ראש, חברי הכנסת, הממשלה החליטה שהיא אינה רוצה להשיב על הצעות
החוק להתפזרות הכנסת – – –

שר התקשורת ב' בן-אליעזר:

לא נכון. לא נכון.

היו"ר א' בורג:

היתה התחלה טובה, בואו נמשיך.

סילבן שלום (הליכוד):

המצב הוא כזה שאין ממשלה בישראל, אדוני היושב-ראש.

שר התקשורת ב' בן-אליעזר:

זה משהו אחר.

סילבן שלום (הליכוד):

אין ממשלה, אין שרים, אין מי שמטפל בעבודה, אין מי שמטפל ברווחה, אין מי
שמטפל בבריאות, אין מי שמטפל בחינוך, אין מי שמטפל בתעשייה, אין מי שמטפל
במסחר, אין מי שמטפל בחקלאות, אין מי שמטפל בתשתיות, אין מי שמטפל בדתות,
ומהערב אין גם מי שיטפל בחוץ.

שר התקשורת ב' בן-אליעזר:

אבל בתקשורת יש ויש.

סילבן שלום (הליכוד):

אנחנו עדים למצב שמעולם לא היינו בו – ממשלה בהתפוררות, ממשלה בקריסה. בעצם
אין ממשלה בישראל.

הממשלה האומללה הזאת, אדוני היושב-ראש, הגיעה לסוף דרכה. כל העם מבין את
זה, כל נבחרי הציבור מבינים את זה, חברי הקואליציה מבינים את זה, השרים
מבינים את זה. רק אדם אחד בישראל, שהוא איש אטום, מסרב להבין את המציאות
שאליה הוא נקלע, וזה ראש ממשלת ישראל אהוד ברק. הוא היחיד שמנסה לעשות את
הכול כדי לשרוד, כדי להישאר בתפקידו.

הקואליציה הזאת, שהוקמה ב-1999, היתה קואליציה לא טבעית. כבר אז, באוקטובר
1999 הגשתי את הצעת החוק לפיזור הכנסת. כבר אז טענתי, שהקואליציה הזאת היא
קואליציה בלתי אפשרית. כבר אז הבנתי, שהממשלה הזאת לא תוכל למלא את ימיה.

ברק, שעלה על כנפי המהפכה החברתית, הפר את הבטחותיו אחת לאחת, והקטסטרופה
רק מתעצמת והולכת. ברק הפעיל או הביא למצב שבו הציבור האמין לו שהוא מביא
למהפכה חברתית, אבל בפועל העביר תקציב אנטי-חברתי, מינה נגיד שהעניין
החברתי רחוק ממנו, והוא מנסה בכל כוחו להעביר רפורמה שתפגע בציבור במסווה
של רפורמה לטובת הציבור, וכך אחת לאחת הוא מפר את הבטחותיו. הוא הפר את
הבטחתו לשכר לימוד חינם לסטודנטים, שאותו הוא הבטיח אך לא קיים. הוא הבטיח
שכר לימוד חינם לגילאי שלוש–ארבע. השר בן-אליעזר, האם הוא קיים את זה? הוא
הבטיח להפעיל את חוק רן כהן, ואתה היית שר השיכון, חוק רן כהן במלואו. מה
שראינו זה בעצם פארסה, כאשר תוכנית הממשלה מביאה למצב שבו 60% מדיירי הדיור
הציבורי אינם כלולים בעניין הזה – מעל 12 שנים בלבד נכנסו לעניין הזה.

רן כהן (מרצ):

– – – לך ותשאל אותם. לך לשכונות. מה אתה מדבר?

סילבן שלום (הליכוד):

הוא הבטיח לנהגי המוניות, ומה שראינו הוא שקנו נהגי מוניות כדי שיבואו
במערכת הבחירות ממקום למקום ויגידו: "ביבי דפק אותי", ובעצם עשו זאת בתשלום
ובצורה מושחתת ובצורה שלא היתה כמוה מעולם. הבטיחו לנהגי המשאיות. הבטיחו
לנכים. אדוני היושב-ראש, הבטיחו גם מינהל תקין ושינוי בתרבות השלטון במדינת
ישראל. מה שהביאו לנו זה עמותות מושחתות, עמותות שבעצם קנו שלטון בכסף.

סופה לנדבר (ישראל אחת):

איזה שקרים.

סילבן שלום (הליכוד):

חברת הכנסת לנדבר, את את מקומך בכנסת כבר קיבלת בזכות אהוד ברק, בזכות איזה
תרגיל מפוקפק שהיה אז בפריימריס.

סופה לנדבר (ישראל אחת):

מה אתה אומר? אני – – –

סילבן שלום (הליכוד):

אז בואי ולא נדבר על התרגיל המפוקפק שהיה אז לאחר הפריימריס של מפלגת
העבודה.

יהודית נאות (שינוי):

– – – זכות הצבעה. נבחרת בזכות ביבי.

סופה לנדבר (ישראל אחת):

עשר שנים – – –

סילבן שלום (הליכוד):

סליחה, חברת הכנסת נאות, אבל למה את כועסת?

היו"ר א' בורג:

אדוני, זה לא בנושא השיעור.

ראובן ריבלין (הליכוד):

היא לא יודעת למה היא כועסת. היא כועסת סתם.

סילבן שלום (הליכוד):

היה תרגיל מפוקפק בפריימריס של מפלגת העבודה, כדי לקבוע שנציג אחד ייבחר
ולא נציג אחר. אמרתי משהו לא נכון?

יהודית נאות (שינוי):

כן. החסינות לא מאפשרת – – –

סילבן שלום (הליכוד):

כולם יודעים שזה היה. אבל, זה הצביע מראש על התרגילים המפוקפקים של ראש
הממשלה ברק, שהקים מערך עמותות, מערך מסואב, מערך מושחת שהביא אותו לשלטון
במדינת ישראל.

נואף מסאלחה (ישראל אחת):

חבר הכנסת סילבן שלום, אתה מתחרה על ראשות הליכוד או מה? – – – ראש הממשלה.

סופה לנדבר (ישראל אחת):

– – –

היו"ר א' בורג:

חברי הכנסת.

סילבן שלום (הליכוד):

חבר הכנסת מסאלחה – – –

היו"ר א' בורג:

צריך לברך את חבר הכנסת שלום, שהוא מכיר כל כך טוב את ההליכים הדמוקרטיים
הפנימיים של מפלגת העבודה. אדוני, תודה לך. בואו ונמשיך הלאה, בבקשה. מן
הסתם יהיו דוברים שיהיה להם מה להגיד על התהליכים בליכוד, אבל זה יהיה
איזון. חבר הכנסת שלום, בבקשה.

סילבן שלום (הליכוד):

חבר הכנסת מסאלחה, אני חושב שגם אתה – ואתה איש הגון, איש ישר ואיש שמאמין
בדרך של דו-קיום – הגעת למסקנה, שהממשלה במתכונתה הנוכחית לא יכולה להמשיך
להתקיים.

נואף מסאלחה (ישראל אחת):

– – – לבחירות.

סילבן שלום (הליכוד):

נכון, ואתה איש ישר. ראש הממשלה הלך על מצע מסוים. היום הוא פועל בצורה
הפוכה לחלוטין ממה שהוא הבטיח לבוחר. אם אתה רוצה לשנות את המדיניות שלך,
בוא לציבור, תקבל מנדט מחודש. אם הציבור יאמר כן, כולנו צריכים להכפיף את
הראש בפני הציבור. אבל, לא יכול להיות מצב, שהבטחת מהפכה חברתית ואתה לא
מקיים.

סופה לנדבר (ישראל אחת):

אל תחיה באשליות. ביבי לא יחזור.

סילבן שלום (הליכוד):

לא יכול להיות, שהבטחת מהפכה מדינית, ואתה עושה – – –

סופה לנדבר (ישראל אחת):

אל תחיה באשליות. ביבי לא יחזור.

סילבן שלום (הליכוד):

אדוני היושב-ראש, אם אפשר לתת לי – – –

היו"ר א' בורג:

זה לא עומד ברמה שאדוני מדי פעם מפגין כלפי הבמה. זה עוד בסטנדרדים סבירים.

סילבן שלום (הליכוד):

אדוני היושב-ראש, בתחום המדיני, השר חיים רמון, אתה דוגל בחלק מדרכו
המדינית של ראש הממשלה. אתה חשבת אחרת, ואולי אתה גם צדקת, כמו בהרבה מאוד
דברים שהוא לא קיבל את עצתך ואת עמדתך, כי הוא בדרך כלל חושב שרק הוא יודע
ורק הוא מבין ואף אחד אחר לא יודע מה צריך לעשות. אבל, גם אתה תסכים אתי,
ואני בטוח שתסכים אתי, שלפני הבחירות ראש הממשלה דיבר בתחום המדיני בצורה
אחרת לחלוטין מזו שבה הוא הלך ועשה בקמפ-דייוויד. ראש הממשלה דיבר על
בית-אל ועופרה לנצח נצחים. ראש הממשלה דיבר על כך שבקעת-הירדן – – –

השר ח' רמון:

מבקש לשמור על זכות השתיקה.

סילבן שלום (הליכוד):

אדוני היושב-ראש, השר חיים רמון ביקש לשמור על זכות השתיקה. זה דבר מקובל?

היו"ר א' בורג:

כן, זה מקובל, אבל זה מאריך את התהליכים.

השר ח' רמון:

– – –

היו"ר א' בורג:

אני הבנתי.

סילבן שלום (הליכוד):

בסדר. בכל מקרה, ראש הממשלה הזה דיבר על בקעת-הירדן בריבונות ישראלית. ראש
הממשלה הזה דיבר על ירושלים המאוחדת לנצח בריבונות ישראל. מה הולך ועושה
ראש הממשלה הזה? מפר את כל הבטחותיו לבוחר. הוא מפר את הבטחותיו, כאשר הוא
מוכן לחלק את ירושלים. אדוני היושב-ראש, ב-1996 תקפו אותנו כאשר אמרנו שפרס
יחלק את ירושלים. מה היה קורה אם פרס היה נבחר ב-1996? מה היה קורה אז
באמת? הוא לא היה מחלק את ירושלים במתכונת שאהוד ברק עושה אותה עכשיו? הרי
הדברים ברורים. הדברים ידועים.

אדוני היושב-ראש, אני רוצה לומר לך, שלראש הממשלה הזה – –

היו"ר א' בורג:

חברי הכנסת, קצת שקט באולם בבקשה. חבר הכנסת גפני, תודה. חבר הכנסת שלום,
תמשיך.

סילבן שלום (הליכוד):

– – יש אולי רצון, אבל רצון זה לא מספיק, כי לראש הממשלה אין יכולת, וכאשר
יבואו ספרי ההיסטוריה לנתח את תקופת כהונתו הקצרה של ראש הממשלה ברק הם
יאמרו, שזו היתה התקווה הגדולה שאבדה – התקווה הגדולה שהביא האיש הזה למהפך
בכל תחומי החיים במדינת ישראל מסתיימת בכישלון צורב ובמפח נפש. מראש הממשלה
של כו-לם הפך ראש הממשלה ברק לראש הממשלה של אף אחד.

לכן אני חושב שהגיעה העת. הגיעה העת שראש הממשלה ייטול את המושכות בפעם
הראשונה ולא יהיה מובל – לא יפסיד הצבעה אחר הצבעה, אלא יעשה את המעשה
הנכון. אני חושב, שראש הממשלה ברק – –

היו"ר א' בורג:

חבר הכנסת פרוש.

סילבן שלום (הליכוד):

– – צריך גם הוא להבין שבעצם הסתיימה כהונתו. כהונתו הסתיימה כבר ב-1 במרס
2000, כאשר עבר כאן חוק משאל-עם בגולן. אותה קואליציה של המחנה הלאומי,
שהתאחדה מחדש, מכה אותו מאז פעם אחר פעם – –

היו"ר א' בורג:

עוד דקה.

סילבן שלום (הליכוד):

– – במשאל-עם ביהודה ושומרון, מכה אותו בפיזור הכנסת, מכה אותו בבחירות
לנשיאות המדינה ותמשיך ותכה אותו גם היום.

אני אומר לראש הממשלה: אתה רוצה – יש לך אפשרות, אבל אפשרות אחת, כי אין לך
שום דרך אחרת מלבד בחירות. אני קורא לך לפנות אל הליכוד, לבוא בדברים עם
ראשי הליכוד, להכריז על מועד לבחירות חדשות, לסכם יחד אתנו את המועד.

סופה לנדבר (ישראל אחת):

בזה אתה צודק. גם אנחנו רוצים בחירות. גם אנחנו ננצח – – –

סילבן שלום (הליכוד):

חברת הכנסת לנדבר, אני שמח שאת מסכימה אתי.

היו"ר א' בורג:

אני רואה שאני היחיד שלא רוצה.

סופה לנדבר (ישראל אחת):

– – –

היו"ר א' בורג:

תודה רבה.

סילבן שלום (הליכוד):

חברת הכנסת לנדבר, אני שמח שאת מסכימה אתי. כל הבית הזה מאוחד ברצון ללכת
לבחירות חדשות, כי כל הבית הזה מאוחד ברצון שלו להפסיק את הפארסה שאנחנו
רואים כאן יום-יום. יש איש אחד שעדיין לא הפנים את הדבר הזה. מאחר שאת
מקורבת לראש הממשלה ברק, מה שאת צריכה לעשות הוא לבוא ולומר לו את האמת.
לבוא ולומר לו: ראש הממשלה ברק – –

היו"ר א' בורג:

חבר הכנסת שלום, אתה צריך לסיים.

סופה לנדבר (ישראל אחת):

– – – זה מה שאני אגיד לו.

סילבן שלום (הליכוד):

– – אין לך אמון בכנסת, אין לך אמון בעם – –

סופה לנדבר (ישראל אחת):

יש.

סילבן שלום (הליכוד):

– – בוא וקח יוזמה פעם אחת, ותשמע לכל חבריך ולכל האופוזיציה, ובוא ותשב
אתנו ותכריז על בחירות חדשות במדינת ישראל, ויפה שעה אחת קודם למען העם
ולמען המדינה. אני בטוח, שכאשר זה יקרה, אנחנו נבוא אל העם עם האמת שלנו,
אנחנו נבוא לעם עם הדרך שלנו, והעם יאמר את שלו בדרך הנכונה ויחזיר את
המחנה הלאומי להנהגת העם והמדינה, לטובת מדינת ישראל ולטובת עם ישראל.

היו"ר א' בורג:

תודה רבה.

הצעת חוק פיזור הכנסת החמש-עשרה, התש"ס–2000

(הצעת חבר הכנסת יש' כץ)

היו"ר א' בורג:

לחבר הכנסת ישראל כץ הצעה באותו נושא – הצעת חוק פיזור הכנסת החמש-עשרה,
התש"ס–2000, מס' 2012. חבר הכנסת ישראל כץ, בבקשה.

ישראל כץ (הליכוד):

אדוני היושב-ראש, כנסת נכבדה, ראש הממשלה חייב להיענות לרחשי לב הכנסת,
לרוב שנמצא בכנסת ולרוב הציבור שרוצה בחירות עכשיו. אדוני היושב-ראש, ראש
הממשלה צריך ללכת לבחירות, כי אין לו רוב מדיני, כי אין לו רוב כלכלי, כי
אין לו רוב ציוני, כי אין לו רוב ישראלי נאמן, שמורכב מיהודים וממיעוטים
שבאמת נאמנים למדינת ישראל.

אדוני ראש הממשלה, יש לך בהחלט רוב למדיניות שלך, ואפילו רוב ניכר וגבוה,
בקרב מיליון פלסטינים תושבי מדינת ישראל ואזרחיה. יש לך אחמד טיבי, עזמי
בשארה ועבד-אלמאלכ דהאמשה מהתנועה האסלאמית והחברים שלהם. יש לך רוב בקרב
אלה שהם תומכי ערפאת, ה"חיזבאללה", ה"חמאס", סוריה וכל אויב וצר למדינת
ישראל.

עסאם מח'ול (חד"ש):

– – –

ישראל כץ (הליכוד):

יש לך רוב בקרב האנשים האלה, שדורשים למסור לערפאת את ירושלים כולה, לרבות
הר-הבית. יושב כאן חבר הכנסת דהאמשה, השהיד שהסכים להקריב את נפשו ולהתאבד
ולמסור את נפשו עם מיליוני אנשים על הר-הבית, אבל לא למען מדינת ישראל, אלא
נגד מדינת ישראל ונגד היהודים – שר הדתות שלך, עבד-אלמאלכ דהאמשה. יש לך
בהחלט רוב בקרב האנשים האלה.

עבד-אלמאלכ דהאמשה (הרשימה הערבית המאוחדת):

– – –

ישראל כץ (הליכוד):

יש לך רוב בקרב אלה שרוצים למסור את ירושלים, בקרב אלה שרוצים להכניס לתוך
מדינת ישראל הקטנה מיליוני פליטים פלסטינים – ליפו, לעכו, לרמלה, ללוד,
לצפת, לחיפה, לאשדוד, לאשקלון, לירושלים, לרמת-אביב, חבר הכנסת טומי לפיד.
כן, גם לרמת-אביב, למסמיה ולקסטינה.

וברשותך, אדוני היושב-ראש, אני רק אראה כאן מפה שהפיצה ומפיצה בימים אלה
הרשות הפלסטינית, ובה רואים את כל מדינת ישראל מן הירדן ועד הים. אדוני השר
רמון, תראה מי השותפים שלך, עם מי אתה מדבר.

השר ח' רמון:

– – –

ישראל כץ (הליכוד):

המפה הזאת, שכל היישובים במדינת ישראל מופיעים בה – – –

האשם מחאמיד (הרשימה הערבית המאוחדת):

– – –

היו"ר א' בורג:

אסור להציג? חבר הכנסת, הראית את המפה, אני מבקש להוריד אותה, כי אסור
להציג מיצגים מעל במת הכנסת. האפקט עשה את שלו.

ישראל כץ (הליכוד):

כדאי שאזרחי מדינת ישראל ידעו, שהרשות הפלסטינית – – –

מאיר פרוש (יהדות התורה):

– – –

ישראל כץ (הליכוד):

אני לא צריך להכין נאום. אני יכול לקרוא כאן בפני כל אחד איך הרשות
הפלסטינים מתייחסת. חברת הכנסת סופה לנדבר, אין אשדוד, יש אישדוד.

סופה לנדבר (ישראל אחת):

– – –

ישראל כץ (הליכוד):

רמלה זה רמלה, Jaffa זה Jaffa, נכון. תראו את השמות.

היו"ר א' בורג:

מה עם נטף?

ישראל כץ (הליכוד):

אתם תראו שאין אשקלון, היא נעלמה מהמפה. יש אל-מג'דאל. יש כאן כל אדמות
הקיבוצים והמושבים והערים והשכונות.

היו"ר א' בורג:

חבר הכנסת כץ, אני מבקש. תודה.

ישראל כץ (הליכוד):

אדוני, זו טיוטת הנאום שלי.

היו"ר א' בורג:

אני מבקש, זה נראה לי נאום די ארוך. לא תעמוד בזמן אם תצטרך לקרוא את כל
שמות הנקודות.

קריאות:

– – –

ישראל כץ (הליכוד):

זו המפה. אדוני ראש הממשלה, אדוני השר רמון, אדוני תת-אלוף במילואים השר
בן-אליעזר, אדוני השר ביילין, אדוני אלוף-משנה במילואים חבר הכנסת רן כהן,
אדוני חבר הכנסת שריד, המושבניק מהצפון, אלה האנשים שאתם יושבים אתם, אלה
האנשים שהסכמתם לתת להם את כל ירושלים.

האשם מחאמיד (הרשימה הערבית המאוחדת):

– – –

ישראל כץ (הליכוד):

אלה השותפים שלכם כאן בתוך מדינת ישראל; אלה הנציגים שלהם שקוראים לעצמם
פלסטינים, ולא ישראלים; אלה מיליון האנשים שהם אותם 20% שהולכים עם ראש
הממשלה באש ובמים.

עסאם מח'ול (חד"ש):

– – –

ישראל כץ (הליכוד):

אלה האנשים שאכן יש להם אמון בראש הממשלה. אלה האנשים שקוראים לירושלים
אל-קודס.

עסאם מח'ול (חד"ש):

– – –

ישראל כץ (הליכוד):

הנה המפה. הנה, זאת פלסטין של יאסר ערפאת.

עבד-אלמאלכ דהאמשה (הרשימה הערבית המאוחדת):

– – –

היו"ר א' בורג:

תודה, תודה. חברי הכנסת, בואו נמשיך.

ישראל כץ (הליכוד):

ואני אומר לך, אדוני היושב-ראש, ראש הממשלה אהוד ברק, רב-אלוף במילואים,
אינו יכול לאחז את עיני הציבור, הוא לא יכול להסתיר ממנו את העובדות.

עסאם מח'ול (חד"ש):

– – –

ישראל כץ (הליכוד):

יאסר ערפאת, שמבלה אתו בקמפ-דייוויד, הוא אותו יאסר ערפאת שמוציא את המפה
הזאת ומחלק אותה לעם שלו. הוא מחלק אותה לכל העולם, בערבית ובאנגלית, והוא
אומר לפליטים: אתם תחזרו לתוך מדינת ישראל הקטנה. הוא לא ויתר על זכות
השיבה. אמר ראש הממשלה למישהו: יש 60,000 מלים באנגלית, אפשר להמציא כל
מיני נוסחאות. אין כאן בעיה של נוסחאות. אדוני היושב-ראש, יש כאן שאלה אחת
יחידה ופשוטה: האם יאסר ערפאת מוכן לפשרה אמיתית; האם הוא מוכן לפנות לעם
שלו; האם הוא מוכן לכנס את המועצה הלאומית הפלסטינית בעזה, כמו שעשה כאשר
נתניהו דרש זאת ממנו לגבי האמנה והוא ביטל אותה, האם הוא מוכן לכנס את
המועצה הלאומית הפלסטינית בעזה ולהגיד: החלום של פלסטין הגדולה, החלום של
זכות השיבה, החלום של חזרת הפליטים לתוך מדינת ישראל, מדינת היהודים, מת
ונגמר ואנחנו מוותרים עליו. הוא לא מוכן לעשות את זה.

עסאם מח'ול (חד"ש):

אתה מסכים – – –

ישראל כץ (הליכוד):

אתה מרוצה, אני יודע.

עסאם מח'ול (חד"ש):

אני שואל אותך אם אתה מסכים – – –

ישראל כץ (הליכוד):

אני לא פונה אליך, אין לי ציפיות ממך. אני יודע שהמפה משמחת אותך. הציפיות
שלי הן מראש הממשלה הציוני שהולך ומוותר ויושב עם מי שלא מוכן לפשרה אמיתית
עם העם הזה. זה כמו שני אנשים שגרים בבתים שכנים והאחד אומר לאחר: אני מוכן
לגור לידך, אני מכיר בזכות שלך לגור לידי, כמו שאנחנו אומרים: אנחנו מוכנים
לדון איפה תעבור הגדר בין שנינו, מטר פה, מטר שם. אומר השכן יאסר ערפאת
ואומרים עבד-אלמאלכ דהאמשה ואחרים: לא, הבית שלך זה הבית שלי – מג'דל,
אשדוד, צפת, עכו, חיפה. הוויכוח הוא לא על הגדר.

ולכן, אדוני ראש הממשלה, אני אומר לך: כשהם יבואו ויכירו בזה שמדינת ישראל
היא שלנו, עם זכויות לכל המיעוטים, אנחנו נוכל לשבת ולדון אתם על הסכם קבע
אמיתי, נוכל לשקול פשרות, נוכל לדבר על הגבול, נוכל לדבר על כלכלה, על
מסחר, על חיים משותפים ועל ביטחון, כמובן, תוך כדי השארת המתיישבים היהודים
וכל המעשה הציוני הגדול שנעשה שם, עם שליטה על המים.

היום אין עם מי לדבר – אין עם מי לדבר שם, אין עם מי לדבר כאן, כל עוד לא
קמו ואמרו לעם שלהם, בשפה שלהם ולכל העולם: "אנחנו מוכנים להתפשר". אם אתה,
אדוני השר בן-אליעזר, חבר בכיר בקבינט, סגן ראש ממשלה, לא מכיר את המפה
הזאת ושלחת את ראש הממשלה לשיחות, כשהשותפים שלו מחלקים את המפה הזאת לעם
שלהם, ובשידורים שלהם כל יום, ואני גם יכול להביא לך את התמלילים, הם
אומרים להם: אתם תחזרו, הפליטים יחזרו – אם אתה לא מכיר את המפה הזאת, יש
לנו בעיה. אני מעריך אותך יותר מזה. אתה יודע את הדברים.

שר התקשורת ב' בן-אליעזר:

– – –

ישראל כץ (הליכוד):

אתה יודע את הדברים.

אני פונה אל ראש הממשלה ואומר לו: אדוני, נכשלת. הלכת להתפשר, ולא קיבלת
כלום. ויתרת על ההיסטוריה, ויתרת על קודש הקודשים, ויתרת על הביטחון, ויתרת
על הציונות, ולא קיבלת כלום. לכן, יש רק דרך אחת, היא מדינת ישראל, עם העם
היהודים, עם האזרחים בני-המיעוטים שנאמנים למדינת ישראל, ויש כאלה. אם הם
רוצים מדינה חזקה, בטוחה, נצחית, יש להם דרך אחת: ללכת לבחירות ולהחליף את
ראש הממשלה הזה, כי כל עוד אהוד ברק הוא ראש הממשלה, הוויתורים שלו נרשמו.
גם אם הוא יכחיש את זה אלף פעם, כל עוד הוא ישב ליד שולחן הדיונים, הוא ישב
כשלצדו ערפאת וכשהוא כבר היה מוכן לוותר על ירושלים, וזה אותו ערפאת שלא
מוכן לוותר על זכות השיבה, על לב הוויכוח, שלא מוכן להתפשר, שרוצה את הבתים
שלנו כאן בכל מקום ומקום. כפל הלשון הזה: לדבר כך בשיחות שלום, לנסות להשיג
יותר ככל האפשר בלי לחתום על סיום הסכסוך, בלי לוותר בירושלים, בלי למחוק
את זכות השיבה, שהמשמעות שלה הצפת ישראל במיליוני פליטים בקצב הולך וגובר,
עד למחיקתה כמדינה יהודית ודמוקרטית – כל זה מביא אותנו למצב של ויתורים,
ויתורים, ויתורים, בלי לקבל שלום.

אדוני היושב-ראש, חלום ארץ-ישראל השלמה לא נגמר. כולנו רשאים לחלום.

היו"ר א' בורג:

עוד דקה, חבר הכנסת כץ.

ישראל כץ (הליכוד):

אבל חלום אחד בוודאי נגמר במחנה השמאל הישראלי, ומי שישר גם חייב להגיד את
זה. החלום של שטחים תמורת שלום נגמר. אפשר לתת את כל השטחים ולא לקבל שלום,
כי בתוך הבית יושב דהאמשה, בתוך הבית יושבים טיבי ובשארה וברכה ומח'ול; ולא
שכחנו אותך, אל תיעלב, לא שכחנו אותך, האשם מחאמיד, האיש שהולך לנחם רק
נפגעי משפחות ב"חמאס" ולא בקרב חיילי צה"ל, חבר ועדת החוץ והביטחון. וגם
טלב אלסאנע – אתם שבורחים מכאן בשירת "התקווה".

האשם מחאמיד (הרשימה הערבית המאוחדת):

מה אתה מציע? טרנספר?

טלב אלסאנע (הרשימה הערבית המאוחדת):

– – –

היו"ר א' בורג:

חבר הכנסת כץ, אני מבקש לסיים.

ישראל כץ (הליכוד):

אתם שלא מוכנים מתוך הבית לפשרה, אתם שקוראים לעצמכם פלסטינים ורוצים
להכשיר לערפאת את השיבה הנה, אתם מראים לנו והוא מראה לנו שאין שלום גם אם
ניתן את כל השטחים.

האשם מחאמיד (הרשימה הערבית המאוחדת):

אתה איש שלום.

ישראל כץ (הליכוד):

לכן עת להחליף ראש ממשלה, לחזק את ישראל, לתגבר אותה וללכת קדימה על-ידי זה
שנראה לעולם כולו שלא ויתרנו, אדוני היושב-ראש, על ירושלים. לא נסכים לזכות
השיבה; ואפשר לעשות את זה רק על-ידי בחירות והחלפת ממשלה.

היו"ר א' בורג:

מאה אחוז. תודה רבה.

הצעת חוק לפיזור הכנסת החמש-עשרה, התש"ס–2000

(הצעת חבר הכנסת א' הירשזון)

היו"ר א' בורג:

חבר הכנסת אברהם הירשזון באותו נושא – הצעת חוק פ/2013, בבקשה.

אברהם הירשזון (הליכוד):

אדוני היושב-ראש, רבותי חברי הכנסת, "גם היום, כשאני רואה את חירוף הנפש
שבו נלחמים על חלק מהתשלומים האלה, אני שואל אתכם, חברי הכנסת, מה אתם
חושבים שהציבור חושב על זה. הרי הציבור רואה את מה שקורה פה. הרי הציבור
שואל את עצמו: האם זו ממשלה רצינית או שזו בדיחה? ואני אומר: הממשלה הזאת
היא כישלון כלכלי מוחץ, מהגרועות ביותר בתולדות מדינת ישראל".

אלי גולדשמידט (ישראל אחת):

מוחץ, מוחץ.

סופה לנדבר (ישראל אחת):

– – –

אברהם הירשזון (הליכוד):

"אנחנו נקים ממשלה אחרת. אנחנו יודעים למה אנחנו בבחירות עכשיו. אנחנו
בבחירות, משום שהממשלה הזאת נכשלה בכל תחום שהיא נגעה בו; משום שבממשלה
הזאת יד ימין אינה יודעת מה עושה יד שמאל ואף אחד לא יודע לאיזו משתי
הידיים להאמין. אנחנו נקים ממשלה אחרת, שתשנה את סדר העדיפויות, שתחדש את
תהליך השלום, שתחדש אותו עם ביטחון ומאבק בטרור, שתחדש את הצמיחה במשק."

אדוני, חבר הכנסת גולדשמידט, שקראת לי קריאת ביניים, הנאום הזה הוא לא שלי.
הנאום הזה הוא של ראש הממשלה אהוד ברק מ-4 בפברואר 1999, פה, בכנסת,
בירושלים.

אלי גולדשמידט (ישראל אחת):

אבל אז הוא צדק.

אברהם הירשזון (הליכוד):

אני אומר לראש הממשלה: אם אתה אמרת את הדברים האלה, תכבד אותם. אתה נכשלת
בכל תחום ותחום, כפי שאכן אמרת בדברים. בדבר אחד צדקת: לא לקח לך שנתיים,
עשית את זה במשך שנה אחת.

אתה, אדוני ראש הממשלה, אתה טבעת מטבע לשון חדש בכנסת. במקום משא-ומתן אתה
הפכת את זה למתן ומתן. מה עשית? שלחת חמישה אנשים לנהל משא-ומתן – את חיים
רמון, את שלמה בן-עמי, את יוסי ביילין, שלושת השרים, ואת ידידיך האישיים
יוסי גינוסר וגלעד שר. מדוע? כך מנהלים משא-ומתן? לכל אחד מהם היה הערוץ
שלו והוא ניהל את המשא-ומתן ורצה לחזור אליך עם הישגים כדי שיוכל להתפאר
בהם. ההישגים האלה, אדוני ראש הממשלה, על חשבון מי הם היו? – על חשבון עם
ישראל, משום שכל אחד מהם ויתר יותר ויותר לערפאת, וזה מה שאתה רצית.

אדוני ראש הממשלה, הלכת לקמפ-דייוויד ובכוונה לא זימנת את ראש עיריית
ירושלים אהוד אולמרט לשם, משום שידעת שהוא הבקיא ביותר והידען ביותר בנושא
ירושלים, וחס וחלילה אולי הוא יוכל קצת לאזן את הדעות, משום שרצית ללכת בקו
אחד, לחלק את ירושלים. אתה, אדוני ראש הממשלה, שבאת ואמרת לציבור: אני לא
אחלק את ירושלים – בקמפ-דייוויד אתה קבעת את חלוקת ירושלים, ואי-אפשר לסגת
מכך.

אדוני ראש הממשלה, איך קורה דבר כזה, שרק שר אחד לא היה במשא-ומתן, השר
החשוב ביותר שהיה צריך להיות במשא-ומתן – שר החוץ דוד לוי, שמודיע עכשיו
שהוא יתפטר מהממשלה השקרנית הזאת. מדוע? משום שאמרת לו: תירגע, בסך הכול
הנערים משחקים לפנינו. לא הנערים שיחקו. הוא הלך אתך לאורך כל הדרך. הוא
גרם לכך שאתה תהיה ראש הממשלה. אבל אתה ברגע המתאים מידרת אותו, לא סיפרת
לו את האמת, כהרגלך, ופתאום הוא ראה, שיש מדיניות שונה לגמרי, שמשרד החוץ
ושר החוץ אינם שותפים לה.

אתה, אדוני ראש הממשלה, שהבטחת שינוי בסדר העדיפויות במדינת ישראל – אני
מודה, לקחת כסף מההתנחלויות. תשאל את רון נחמן, ראש עיריית אריאל. לקחת
כסף, אבל לא נתת את הכסף הזה לרווחה, כפי שאתה הבטחת.

אדוני ראש הממשלה, איך אתה יכול להסתכל על הזקנה מנהרייה, אחרי למעלה מ-100
ימי שביתת רופאים, להסתכל לה בלבן של העיניים ולומר לה שאתה אכן דואג לה?
אדוני ראש הממשלה, היא עדיין בפרוזדור, היא מסתכלת לך בחזרה בעיניים ולא
מאמינה לך עוד. אדוני ראש הממשלה, אפשר לרמות את חברי הכנסת, אבל לרמות
זקנים זה דבר גרוע ביותר. לא כך חשבנו שתעשה.

אדוני ראש הממשלה, העובדים הסוציאליים זועקים יום-יום ושעה-שעה שבנושא
הרווחה לא היה שפל כזה במדינת ישראל במשך שנים רבות. הרי אתה אמרת שתשנה את
סדר העדיפויות ותיתן כסף לרווחה. אז מדוע, אדוני ראש הממשלה, גם כאשר היום
המצב הוא שעובד סוציאלי מטפל ב-300 איש, אתה עומד לפטר את העובדים
הסוציאליים?

אדוני ראש הממשלה, מדוע אותם סטודנטים תמימים שהוצאת למאבק פוליטי נגד
בנימין נתניהו, היום כאשר הם באים לבקש ממך שתעמוד בדבריך, אתה מקים ועדה
שתטפל בנושא הזה, שתבדוק את הנושא הזה? לא חשוב כמה זמן זה ייקח, לא בוער.
גם אותם אפשר לרמות.

אדוני ראש הממשלה, במקום להיות ראש הממשלה של כו-לם, במקום להיות המאחד
הלאומי, אתה הפכת להיות המפורר הלאומי של מדינת ישראל.

אדוני ראש הממשלה, אין לך ממשלה, זלזלת בכנסת ישראל, וגם הציבור הפנה לך
עורף.

לכן אין לך מנדט לנסוע לקמפ-דייוויד, אין לך מנדט לנהל את מדיניות הרווחה,
אין לך מנדט לנהל את הממשלה, אין לך מנדט להיות ראש הממשלה.

אדוני ראש הממשלה, תחזור לציבור, בחירות עכשיו במדינת ישראל הן צו השעה.
תודה רבה.

היו"ר א' בורג:

תודה רבה.

הצעת חוק התפזרות הכנסת החמש-עשרה, התש"ס–2000

(הצעת חברת הכנסת ל' לבנת)

היו"ר א' בורג:

אותו נושא – חברת הכנסת לימור לבנת, הצעה מס' פ/2015, בבקשה.

לימור לבנת (הליכוד):

אדוני היושב-ראש, חברי חברי הכנסת, תסתכלו סביב שולחן הממשלה – איזה
כישלון, איזה ביזיון.

אהוד ברק התחיל את הקדנציה בבזבוז עצום של כספי ציבור והרחבת הממשלה ל-24
שרים ועוד שמונה סגני שרים, והנה מה עכשיו?

סופה לנדבר (ישראל אחת):

– – –

לימור לבנת (הליכוד):

נו, אתמול היו 13 שרים, ועוד מעט יהיו רק 12 שרים – –

סופה לנדבר (ישראל אחת):

– – –

לימור לבנת (הליכוד):

– – לרבות ראש הממשלה עצמו, שנשאר ראש בלי ממשלה. אין לו ממשלה. מרוט,
סחוט, נסחט, נלחץ, מדברר את עצמו לדעת.

ועכשיו אני מציעה, חברי הכנסת מסיעת העבודה – תרשמו לעצמכם בבקשה את
הלקסיקון, את המלים שנגזר עלינו לשמוע ועליכם להשמיע בכל הראיונות
שתתראיינו בתקופה הקרובה, בימים הקרובים, והופצו לכם על-ידי יועצי התקשורת
של ראש הממשלה.

הנה תרשמו – חבר הכנסת שירי ויצמן, תרשום לך – –

ויצמן שירי (ישראל אחת):

זה מה – – – עושה לכם – – –

לימור לבנת (הליכוד):

– – תרשום לך. קודם כול: נחישות, ביטחון ישראל – –

ויצמן שירי (ישראל אחת):

צמיחה – – –

לימור לבנת (הליכוד):

– – אני נחוש, קודשי ישראל, נחישות, אחדות ישראל, נחוש – –

ויצמן שירי (ישראל אחת):

– – –

לימור לבנת (הליכוד):

– – נהפוך כל אבן, אנחנו נחושים – –

ויצמן שירי (ישראל אחת):

אבטלה – – –

לימור לבנת (הליכוד):

– – ילדינו, בנחישות, עתיד בטוח, אני נחוש, ירושלים חזקה, נחישות, מחזקים
את – רשמתם? רשמת, חבר הכנסת ויצמן? איך תדע?

ויצמן שירי (ישראל אחת):

זה מה שנתנו – – – אלה – – – של נתניהו? – – –

סופה לנדבר (ישראל אחת):

– – –

לימור לבנת (הליכוד):

אני מציעה, חבר הכנסת ויצמן, חברת הכנסת לנדבר – תרשמו: נחוש, נחושים,
לחזק, ביטחון, ילדינו, כל אבן, קודשי ישראל, אחדות ישראל, ביטחון ישראל –
רשמתם? יופי.

קריאות:

– – –

לימור לבנת (הליכוד):

ועכשיו אני נחוש, נחוש, נחוש, נחוש – – –

היו"ר א' בורג:

רבותי, לא שומעים.

קריאות:

– – –

לימור לבנת (הליכוד):

אתם יודעים, זה מזכיר לי – –

היו"ר א' בורג:

אף שזה בקול רם, לא שומעים.

לימור לבנת (הליכוד):

– – ילד שלא יכול להירדם בלילה מפחד ואומר לעצמו כל הזמן: אני לא מפחד, אני
לא מפחד, אני לא מפחד. אוי, כמה הוא מפחד – –

ויצמן שירי (ישראל אחת):

הוא פוחד ממך – – –

לימור לבנת (הליכוד):

– – אוי, כמה ראש הממשלה לא נחוש.

ויצמן שירי (ישראל אחת):

– – –

לימור לבנת (הליכוד):

הילד, הילד – הרי הבנת את הנמשל. הילד שאומר לא מפחד, הוא אומר את זה כי
הוא מפחד. וראש הממשלה שאומר: אני נחוש, אומר את זה כי הוא לא נחוש – –

ויצמן שירי (ישראל אחת):

אף אחד לא מאמין – – –

לימור לבנת (הליכוד):

– – מפני שראש הממשלה מוותר בנחישות – –

ויצמן שירי (ישראל אחת):

– – –

לימור לבנת (הליכוד):

– – על קודשי ישראל. הוא מוותר בנחישות על אחדות ישראל. הוא נחוש להתקפל
ונלחץ בנחישות ונסחט בנחישות.

ראש הממשלה אהוד ברק, אנחנו לא רוצים ראש ממשלה נחוש, אנחנו לא רוצים ראש
ממשלה נחוש. אנחנו רוצים ראש ממשלה רציני ואחראי – –

ויצמן שירי (ישראל אחת):

את קובעת שהוא לא רציני – – –

לימור לבנת (הליכוד):

– – ואמפתי ומבין ורגיש ובעל ערכים. הציבור רוצה ראש ממשלה, שכאשר הוא אומר
– –

ויצמן שירי (ישראל אחת):

הציבור – – –

לימור לבנת (הליכוד):

– – ומדבר על אחדות העם, הוא התכוון למה שהוא אומר, הוא התכוון לאחדות העם
– – –

ויצמן שירי (ישראל אחת):

– – –

לימור לבנת (הליכוד):

15 יום הקדיש אהוד ברק בקמפ-דייוויד כדי לעשות ניסיון לגשר על הפערים עם
יאסר ערפאת ועם הפלסטינים. כמה ימים הוא הקדיש לניסיון להגיע לקונסנסוס
בציבור בארץ, לאחד את העם, לנסות להגיע להידברות פנימית? כמה ימים? כמה
שעות? כמה דקות? אני אגיד לכם: אפס.

נכון שהוא אמר שהוא פנה אבל שרון לא רצה. הוא משקר.

אגב, אדוני היושב-ראש, יושב-ראש הכנסת עצמו כתב במכתב לראש הממשלה – בעניין
אחר אומנם – שלשכתו מפיצה שקרים. רק השבוע, רק לפני ימים אחדים – – –

היו"ר א' בורג:

שבוע שעבר.

לימור לבנת (הליכוד):

שבוע שעבר, אני מתנצלת, אדוני היושב-ראש. אבל אני בוודאי מאמינה ליושב-ראש
הכנסת. אם יושב-ראש הכנסת אומר שלשכתו של ראש הממשלה מפיצה שקרים, אז כולנו
יודעים שראש הממשלה לא אומר את האמת.

אהוד ברק נחוש להמשיך ולוותר, נחוש להמשיך ולהתקפל, נחוש להמשיך ולקפל את
העם, כמו גם את ירושלים – – –

ויצמן שירי (ישראל אחת):

– – – האמת – – –

לימור לבנת (הליכוד):

– – אז שמעתי בבוקר בחדשות, שראש הממשלה כתב למנהיגי העולם שהוא גילה
שהפלסטינים הם לא פרטנר למשא-ומתן, הוא גם כתב את זה לקלינטון במהלך
קמפ-דייוויד. נו, בוקר טוב אהוד. בוקר טוב, עכשיו גילית? אז למה אתה מתעקש
להמשיך אם אין פרטנר? למה לא לעצור? למה לא לבלום? למה להתעקש להמשיך, עם
מי? עם הפרטנר שאיננו?

אוי, והביצועים – הביצועים של ראש הממשלה הזה. אין תקציב מדינה, אף שהובטח
שהשנה יהיה תקציב מדינה מוקדם מאוד, לפני מחצית השנה.

אין רפורמה במס. היתה שביתה של למעלה מ-100 יום, כבר הזכיר אותה חברי חבר
הכנסת הירשזון – –

סופה לנדבר (ישראל אחת):

– – –

לימור לבנת (הליכוד):

– – אין שר חינוך, אין שר עבודה ורווחה וגם אין חינוך וגם אין עבודה
ורווחה. אין שר בריאות, אין שר חקלאות, אין שר תשתיות, ואין ואין ואין.

אין גם מחשב לכל ילד, אתם יודעים למה? כי אחרי שחולקו 10,000 מחשבים לילדים
– –

סופה לנדבר (ישראל אחת):

– – –

לימור לבנת (הליכוד):

– – הממשלה הזאת עצרה בשנת 2000 את הפרויקט, לא העבירה שקל אחד והפסיקה את
הפרויקט "מחשב לכל ילד".

אין ועד למלחמה באיידס, אבל יש איידס, אתם יודעים למה? כי הם שובתים מול
בית ראש הממשלה, כי הממשלה הזאת הפסיקה את תקציב הפעילות שלהם.

אין הורדה בשכר לימוד לסטודנטים למרות ההבטחות, אתם יודעים למה? כי אהוד
ברק הקים ועדה.

יש יותר נזקקים בלשכות הרווחה, יותר מ-100,000 איש נוספו ונרשמו בלשכות
הרווחה מאז סוף 1999, יותר עניים, יותר מובטלים, יותר מצוקה, יותר רע. זה
השינוי שהוא הביא עלינו, זה השינוי שהוא הבטיח.

אין עם אחד – גיוס אחד, אין מינהל תקין, אין שלום עם שכנינו, אין שלום
בינינו, אין לאהוד ברק רוב. אין לו רוב ואין לו מנדט.

וכאן אני רוצה לומר בצורה הכי ברורה – לאחר שראש הממשלה איבד את המנדט
ואיבד את הרוב שלו בכנסת, ולאחר שהיום הצעת החוק הזאת לפיזור הכנסת תעבור
פה גם היא ברוב, אם ראש הממשלה יתעקש במהלך פגרת הכנסת לחתום הסכמים
צ'יק-צ'ק, אנחנו לא נהסס, נקרא לכנסת, נצביע אי-אמון, יהיו 61 חברי כנסת
שלא יתמכו – וכבר היו די חברי כנסת שלא מתוך האופוזיציה הקיימת כרגע, שאמרו
שהם יתנגדו לכל הצעה שהוא יביא שפוגעת בריבונות ישראל בירושלים.

לא יהיה לו רוב, ואני מזהירה את אהוד ברק – אל תנסה לעשות מחטפים, אל תנסה
להגיע להסכמים כיוון שהכנסת בפגרה. זה לא דמוקרטי, זה לא נכון וזה גם לא
יצליח. זה פשוט לא יצליח.

ולכן, אדוני היושב-ראש, לאחר שראש הממשלה – אדוני, אתה יכול להמשיך, זה
בסדר, לא באופן אישי, אל תיקח את זה באופן אישי.

היו"ר א' בורג:

לא, לא, ודאי שלא.

לימור לבנת (הליכוד):

לא, לא, זה בסדר. רק רציתי שתדע שזה לא אישי, כמובן.

יש הרבה מאוד דיבורים, אבל הפער בין המלים ובין הדיבורים לבין המעשים הוא
עצום, הוא ענק, הוא בלתי נתפס, הוא בלתי נסבל. גם הציבור כבר נמאס לו.

אהוד ברק מדבר בשם העם, בשם הציבור? הוא קיבל רוב גדול – זה נכון – אבל הוא
איבד אותו.

ראיתי אתכם, שמעתי אתכם, אני רואה מה אתם חושבים על הדמוקרטיה בישראל, מה
אתם חושבים על הכנסת. נדמה לכם שאפשר לעקוף את הכנסת, שאפשר ללכת ישר לעם.
בסקרים אתם תמיד מנצחים, אבל לא הפעם. לא יותר.

האכזבה הזאת – –

היו"ר א' בורג:

עוד דקה.

לימור לבנת (הליכוד):

– – שהיא מנת חלקו של כל אחד כמעט מאזרחי המדינה, לרבות רבים מאלה שהצביעו
אהוד ברק, אלה שלא יכולים לשאת את עיניהם בלי להתבייש – האכזבה הזאת היא כל
כך גדולה, שמוטב לאהוד ברק אם יעשה מה שאמרה אתמול השרה דליה איציק בתוכנית
בטלוויזיה, אתי. היא אמרה: אהוד ברק בכלל יחליט ללכת לבחירות לפניכם. הוא
כאילו יסדר אתכם.

בבקשה, ראש הממשלה, תסדר אותנו. תתפטר, תלך לבחירות – בזה אנחנו נתמוך, בזה
אנחנו נתמוך. אתה רוצה להקדים אותנו, לפני הצבעה בקריאה ראשונה, שנייה
ושלישית על החוק לפיזור הכנסת? לפני אי-אמון שבו יהיו 61? בבקשה, שיהיה לך
התענוג הזה, אבל לך הביתה. אין לך אמון, אין לך רוב, אין לך הישגים, אין לך
מנדט, אין לך בשביל מה להישאר כאן.

תלך לבחירות חדשות, וייבחר ראש ממשלה לאומי, ראש ממשלה אחראי, ראש ממשלה
שייקח אותנו ברצינות למשא-ומתן לשלום עם שכנינו וגם לשלום בינינו – ראש
ממשלה מהליכוד. תודה רבה.

היו"ר א' בורג:

תודה רבה.

הצעת חוק פיזור הכנסת החמש-עשרה, התש"ס–2000

(הצעת קבוצת חברי הכנסת)

היו"ר א' בורג:

אחרון המציעים בנושא זה, חבר הכנסת אביגדור ליברמן, בשם קבוצת חברי הכנסת –
הצעה מס' פ/2041. שר המשפטים, אתה רוצה להשיב לאחר מכן?

שר המשפטים י' ביילין:

כן.

היו"ר א' בורג:

בסדר. בבקשה, חבר הכנסת ליברמן.

אביגדור ליברמן (האיחוד הלאומי – ישראל ביתנו):

אדוני יושב-ראש הכנסת, שרים, חברי הכנסת, אנו מציעים היום הצעת חוק לפיזור
הכנסת ולהקדמת הבחירות, ואני קורא לכל חברי הכנסת שטובת המדינה חשובה להם
לתמוך בהצעה זו.

אני קורא גם לראש הממשלה, שאם יש לו קצת אחריות כלפי עם ישראל – כלפי העם
היהודי וכלפינו – להצטרף לתומכים בהצעת חוק זו.

אי-אפשר לבנות מדיניות חוץ ומדיניות פנים של מדינה ריבונית על תכסיסים או
תרגילים בלתי פוסקים. אי-אפשר לרמות את כולם כל הזמן. הרי ברור לכול שאינך
פועל לא להקמת ממשלה רחבה ולא להקמת ממשלת אחדות. אתה פועל אך ורק כדי
להרדים את המערכת הפוליטית, להשלים את ההסכם עם הפלסטינים וללכת לבחירות עם
ההסכם. המהלך שקוף, המהלך מזיק, וקודם כול מזיק במישור של אחדות העם.
אי-אפשר לבסס אסטרטגיה לאומית יציבה ואחראית על תשתית של ניגודים פנימיים,
שסע וקרע בעם.

בחירת הנשיא החדש היא עוד כתובת על הקיר שאינך יודע לקרוא אותה. כנראה יש
לנו ראש ממשלה שיש לו קשיים בהבנת הנקרא. הרי ברור לכולם שבחירתו של משה
קצב מסמלת העברת דגש מהמישור המדיני למישור החברתי. ואתה, אדוני ראש
הממשלה, מוכן להקריב כל סיכוי להסכמה לאומית רחבה על מזבח המסיבות הנוצצות
במדשאות הבית הלבן או קמפ-דייוויד.

אי-אפשר לנהל משא-ומתן כששניים, הנשיא קלינטון וראש הממשלה ברק, עובדים
בקצב של שעון חול אוזל משנייה לשנייה, שאצל שניהם בחירות חדשות ברקע;
והשלישי, ערפאת, עובד בקצב נרגילה ים-תיכונית.

שום תרגיל ושום שוחד פוליטי לא יכולים לעזור במקרה זה. הרי כבר בימים
הראשונים הסברת לנו, אדוני ראש הממשלה, שאינך יכול להסתפק בממשלה של 18
שרים, וכדי להבטיח ממשלה שתוכל להוביל מהלכים מדיניים, אתה זקוק לממשלה
רחבה וחובה עליך להוסיף עוד שרים וסגני שרים. ואכן, הכנסת שרים נוספים
לממשלה, הוספת תפקידים חדשים בעלות של מיליוני שקלים, וקיבלת ממשלה חלשה
יותר מכל הממשלות שהיו בעבר.

מעולם לא קרסו מערכות שלטוניות כל כך מהר. מעולם לא היה פיחות במעמדה של
הכנסת כמו בשנה האחרונה. מעולם לא קרה שראש הממשלה מחזיק בתשעה תיקים
בו-זמנית.

אני חושב שבעוד כמה דקות, אולי, יתפנה תיק נוסף, תיק החוץ, וראש הממשלה
יוכל להגיד שגם תיק החוץ בידיו. אבל למעשה זה לא משנה. הרי ניהלת את
מדיניות החוץ של ישראל עם שלושה שרי חוץ בפועל: אחד מתוסכל; השני שר חוץ
מעופף, תרתי משמע – יום בשטוקהולם, יום בספרד וכמה שבועות בקמפ-דייוויד;
השלישי שר חוץ מנותק. הבעיה היא, שהאיש כבר מזמן התנתק מהמציאות ומאז אוסלו
לא מצליח לתקשר עם אזרחי ישראל, אך לעומת זאת הוא מתקשר מצוין עם אבו-מאזן
ואבו-עלא. אולי נציע לערפאת שיחליף את פריח' אבו-מדין. לכן ביטחונם האישי
של האזרחים ומערכות אכיפת החוק – –

היו"ר א' בורג:

חבר הכנסת כץ, אני מבקש, בשולי האולם, בבקשה.

אביגדור ליברמן (האיחוד הלאומי – ישראל ביתנו):

– – נראות כמו מדיניות החוץ שלנו, ומגיע לנו הרבה יותר. רק בשביל זה שווה
להחליף אותך ואת הממשלה שאתה עומד בראשה. במלים אחרות, גרמת נזק, בזבזת
כסף, וכל זאת על חשבון הציבור.

הצגת מועמד לתפקיד יושב-ראש הכנסת, ואפילו מפלגתך חשבה שכושר השיפוט שלך
לקוי ובחרה מועמד אחר.

ויצמן שירי (ישראל אחת):

איווט, תפסיק לסכסך. לא מתאים לך.

היו"ר א' בורג:

על זה אתה לא מצטער, נכון?

אביגדור ליברמן (האיחוד הלאומי – ישראל ביתנו):

על זה אני מברך את מפלגתו.

היו"ר א' בורג:

אתה רואה איזו מפלגה טובה.

אביגדור ליברמן (האיחוד הלאומי – ישראל ביתנו):

הבטחת רפורמה כלכלית, אך בתוך זמן קצר התפרקה הרפורמה ולא נשאר ממנה דבר.
אפילו יושב-ראש ועדת הכנסת נבחר בניגוד לדעתך.

לפני שבועות מספר נסעת לקמפ-דייוויד ולא רצית לגלות מה אתה הולך להציע שם.
עכשיו כולם יודעים.

כאשר היית בקמפ-דייוויד נסעו ארבעה אוטובוסים לכיוון בית-אל. הנהגים טעו
בדרך ונכנסו לאזור שגרים בו ערבים. ארבעת האוטובוסים נשרפו בתוך דקות
והנהגים הצליחו בקושי להימלט על נפשם. זו דוגמה פשוטה למה שמחכה למתיישבים
שאתה הולך להפקיר. כאן היו ארבעה אוטובוסים, לא אוטובוס אחד, לא מכונית
בודדת ולא נהגת הנוסעת לבד או עם ילדיה.

בדרך שאתה הולך אתה לוקח לתהום את כולנו, לרבות הילדים שאתה כל כך דואג
להם.

תסתכל על מי אתה נשען בכנסת הזאת – על אלה שמשבחים את "חיזבאללה", על אלה
שמשבחים את ה"חמאס", שקוראים לעשות בישראל כמו בדרום-לבנון, שנפגשים עם
ג'ורג' חבש ומניחים זר פרחים על קברו של פתחי שקאקי. זוהי משענת קנה רצוץ,
וכך גם נראית הממשלה שלך.

היינו פה אתמול באולם הזה בטקס השבעת הנשיא ושרנו פה את "התקווה" וראיתי את
הפנים החתומות של בעלי הברית שלך. אתם אי-אפשר להגיע לשלום, אתם אפשר להגיע
להתפוררות ולפירוק המדינה. זאת הבעיה האמיתית, בעיה יותר חשובה, יותר כואבת
מהפלסטינים ויותר מטילי ה"שיהאב".

לא שכחנו את המראות בתוך אוניברסיטת חיפה, לא שכחנו את ההתפרעות בקבלת
הפנים בשפרעם ביום העצמאות של מדינת ישראל, ואי-אפשר להתעלם מקריאות של חבר
מועצת תל-אביב–יפו להחזיר חצי מיליון פליטים לתוך תל-אביב.

מוחמד ברכה (חד"ש):

– – – זו שיטה ידועה, לחזור על השקר.

אביגדור ליברמן (האיחוד הלאומי – ישראל ביתנו):

אי-אפשר להתעלם מהתביעות של טלב אלסאנע, שתבע את כל מזרח-ירושלים, לרבות
גילה, פסגת-זאב, תלפיות-מזרח.

מוחמד ברכה (חד"ש):

חזרה על השקר לא תהפוך את זה לאמת.

אביגדור ליברמן (האיחוד הלאומי – ישראל ביתנו):

אי-אפשר להתעלם משוד הקרקעות בנגב. אולי שירי ויצמן יספר לכם על שוד
הקרקעות בנגב.

אני רוצה להגיד לחלק מחברי הכנסת הערבים, העם לא טיפש. אולי יש כמה טיפשים
בממשלה של ברק.

אחמד טיבי (התנועה הערבית להתחדשות):

– – –

מוחמד ברכה (חד"ש):

– – –

היו"ר א' בורג:

חברי הכנסת, הנקודה נשמעה והובהרה. תודה.

אביגדור ליברמן (האיחוד הלאומי – ישראל ביתנו):

אבל עם ישראל מבין, שכל מה שאתם עושים זוהי חתרנות מתחת למדינת ישראל, כל
מה שאתם רוצים זה להרוס את מדינת ישראל, כל מה שאתם רוצים זה להשמיד את
מדינת ישראל; ושום דבר לא יעזור לכם, שום קריאות ביניים.

מוחמד ברכה (חד"ש):

בריונות ובריונות.

אביגדור ליברמן (האיחוד הלאומי – ישראל ביתנו):

אתם מחלקת החבלנים של הכנסת, אתם מחלקת החבלה של הכנסת.

היו"ר א' בורג:

אני מבקש, חבר הכנסת ליברמן.

אביגדור ליברמן (האיחוד הלאומי – ישראל ביתנו):

אתם רוצים להיות פלסטינים, לכו לפלסטין. אני אממן לכם כרטיס לכיוון אחד.

עסאם מח'ול (חד"ש):

– – –

אחמד טיבי (התנועה הערבית להתחדשות):

– – –

היו"ר א' בורג:

חבר הכנסת ליברמן, אני מבקש לקחת חזרה את המלים: חוליית חבלה.

מוחמד ברכה (חד"ש):

אתה צריך לעוף מפה.

אחמד טיבי (התנועה הערבית להתחדשות):

אתה זבל.

היו"ר א' בורג:

חבר הכנסת טיבי, אני קורא אותך לסדר פעם ראשונה. חבר הכנסת ברכה, אני מבקש
לשבת. בבקשה.

מוחמד ברכה (חד"ש):

הוא צריך לעוף מפה. הוא לא יכול להמשיך כך.

אחמד טיבי (התנועה הערבית להתחדשות):

– – –

עסאם מח'ול (חד"ש):

– – –

אליעזר כהן (האיחוד הלאומי – ישראל ביתנו):

– – – הוא חושב שהוא בפלסטין.

מוחמד ברכה (חד"ש):

הוא לא יכול להמשיך – – –

היו"ר א' בורג:

אנחנו נעשה שתי דקות הפסקה להפרעות.

מוחמד ברכה (חד"ש):

הוא לא יכול להמשיך – – –

היו"ר א' בורג:

חברי הכנסת, אני מבקש לשבת. אני קורא לך לסדר, חבר הכנסת ברכה, פעם ראשונה.
אני קורא לך לסדר פעם שנייה. חבר הכנסת ברכה, אתה רוצה שאני אקרא לך לסדר
פעם שלישית? אני לא רוצה להוציא אותך מן האולם. אני רוצה להמשיך בדיון.

מוחמד ברכה (חד"ש):

הוא לא יכול להמשיך.

היו"ר א' בורג:

אני קורא לך לסדר פעם שלישית. אני מבקש לעזוב את האולם. חבר הכנסת ברכה,
קראתי לך שלוש פעמים לסדר.

(חבר הכנסת מ' ברכה יוצא מאולם המליאה.)

אחמד טיבי (התנועה הערבית להתחדשות):

בריון.

היו"ר א' בורג:

חבר הכנסת ליברמן, אני מבקש ממך לחזור מן הדברים שביקשתי ממך לחזור מהם. יש
דברים שאנחנו לא רוצים לומר אותם כאן בכנסת.

יובל שטייניץ (הליכוד):

אדוני היושב-ראש, מה עם הביטוי פאשיסט?

היו"ר א' בורג:

חבר הכנסת שטייניץ, אני מבקש ממך לעזור לי יותר מאוחר, לא בשלב הזה.

חבר הכנסת ליברמן, בבקשה.

אביגדור ליברמן (האיחוד הלאומי – ישראל ביתנו):

הדברים שלי רק נאמרו פה כתגובה על אותה – – –

היו"ר א' בורג:

אם זה כתגובה, ולא הדברים, אני מבקש למחוק אותם מן הפרוטוקול.

אביגדור ליברמן (האיחוד הלאומי – ישראל ביתנו):

אם זה הדדי אז אנחנו מוכנים לחזור – – –

היו"ר א' בורג:

בבקשה, אדוני ימשיך.

עסאם מח'ול (חד"ש):

– – –

היו"ר א' בורג:

אדוני ימשיך בעיקרי – – –

עסאם מח'ול (חד"ש):

– – –

היו"ר א' בורג:

אני לא שומע. חבר הכנסת ליברמן, תמשיך, בבקשה.

אביגדור ליברמן (האיחוד הלאומי – ישראל ביתנו):

אדוני ראש הממשלה, יכול להיות שיש לך כוונות טובות, אבל אצלך הכול יוצא
הפוך. רצית ממשלה גדולה ויציבה, נשארת בלי ממשלה. אמרת לפני הבחירות "רק
בלי ש"ס", ועכשיו אתה אומר "רק עם ש"ס". רצית ממשלה עם מרצ, ונשארת בלי מרצ
ובלי פרס. הקמת את ישראל אחת, ונשארת בלי אף אחד.

לכן, אדוני ראש הממשלה, במצב שנוצר אני מציע לך לתמוך בהצעה לפיזור הכנסת
וללכת לבחירות חדשות בהקדם האפשרי.

היו"ר א' בורג:

תודה רבה. אדוני שר המשפטים, אתה רוצה להשיב? בבקשה.

חבר הכנסת ריבלין, אתם מבקשים הצבעה אישית?

ראובן ריבלין (הליכוד):

כן.

שר המשפטים י' ביילין:

כבוד היושב-ראש, כנסת נכבדה, נזכרתי, כששמעתי את הנאומים היום, בדברים שהיו
נאמרים תמיד בפתיחת נאומיה של חברת הכנסת דאז, השרה לשעבר לימור לבנת, כאשר
היתה אומרת לנו בספסלי האופוזיציה: אתם צריכים לזכור שהעם ביקש שאתם תהיו
באופוזיציה בקדנציה הזאת. לא הפנמתם את זה.

אני רוצה לומר לכל מציעי הצעות החוק וגם לחברת הכנסת לימור לבנת, לפני שנה
היתה החלטה הרבה יותר ברורה מאשר לפני ארבע שנים, כאשר העם ביקש שאתם תכהנו
באופוזיציה.

לימור לבנת (הליכוד):

נכון, אבל מה קרה מאז?

שר המשפטים י' ביילין:

זה נכון, ונדמה לי שלא הפנמתם את זה. אני חושב, שההצעות – – –

דני נוה (הליכוד):

– – –

שר המשפטים י' ביילין:

ההצעות הללו, שעולות חדשות לבקרים, הן ההוכחה הטובה ביותר, שמצד אחד הכנסת
הזאת לא רוצה להתפזר, כי היא יכלה להתפזר אילו רק הצביעה אי-אמון ב-61
קולות, והבחירות היו בתוך 90 יום. מצד שני היא מאותתת כל הזמן שהיא לא
משלימה עם המקום שאליו כיוון אותה העם.

אני יכול להבין את זה, זה לא פשוט. התחושה הזאת, שאולי כמעט-כמעט, שאולי
מרחק של כמה קולות ואפשר שאנחנו נהיה אנשים שיקבעו, בייחוד כאשר נראה שמה
שנקבע הוא לא טוב מספיק, התחושה הזאת מובנת מאוד.

לימור לבנת (הליכוד):

אבל זה משתנה כל יום, אדוני שר המשפטים.

שר המשפטים י' ביילין:

אני רוצה לומר לכם, הציבור, כפי שהדבר בא לידי ביטוי גם בסקרים השונים בשנה
האחרונה, ממש לא מתגעגע לשנים ההן שלכם, ונראה שגם לא רוב חברי הכנסת, שלא
מוכנים להפיל את הממשלה. אין לו געגועים לא לעזה ולא לקלקיליה, ואם אני לא
טועה – ואם אני טועה יסלח לי אלוהים – אפילו ללבנון הוא לא ממש מתגעגע.

אני משוחח עם משפחות, עם הורי חיילים בעבר, בהווה, עם הורים של אנשים
צעירים שיהיו חיילים עוד מעט. אתם הבטחתם להם "לבנון תחילה", והם קיבלו את
כל לבנון, ומאז יצאנו משם, לפני חודשיים וכמה ימים, הם פשוט ישנים בשקט.

אלפי אנשים שרוכשים דירות ציבוריות במחיר נמוך מאוד לא מתגעגעים לתקופה שבה
הדבר הזה נמנע מהם.

אני לא שמעתי געגועים לא לאבטלה הגבוהה ולא לצמיחה השלילית, לא למעמד
הבין-לאומי של ישראל לפני שהצטרפנו כחברים מלאים לאו"ם וכעמיתים לקהילה
האירופית.

אני שומע רק אתכם; מפחדים ממש פחד מוות מכל מה שריח שלום עולה ממנו. מבקשים
בכוח המיעוט – עדיין, לשמחתי – למנוע את הסיכוי הזה של הגשמת החלום הציוני
באמצעות חיים נורמליים של מדינה יהודית דמוקרטית, מדינת העם היהודי ומדינת
כל אזרחיה החיה בשלום עם שכניה.

אני רוצה לומר מכאן לכם ולציבור הרחב: אל תחששו, זה לא יקרה. ההצבעה היום
היא חלק מן המשחק המתמשך שנקרא: "יש חברי כנסת זיגזג". אנחנו נבחרנו לארבע
שנים וחצי, ואנחנו נעשה מאמץ למצות בהן את הגשמת האינטרס הלאומי כפי שאנחנו
מאמינים בו. אנחנו נעשה מאמץ להרכיב בחודשים הקרובים קואליציה שתחזיר גם
לבית הזה את הסדר שנלקח ממנו. אנחנו נעשה מאמץ עליון – לא בכל מחיר, אבל
מאמץ עליון – כדי להביא שלום, וכשנביא את השלום נבקש את תמיכת הכנסת ואת
תמיכת הציבור הרחב.

הממשלה, אדוני היושב-ראש, מבקשת להסיר את ההצעות הללו לפיזורה של הכנסת. אך
גם אם הן לא יוסרו, היא מבטיחה שלא לסור מדרכה. תודה רבה.

היו"ר א' בורג:

תודה רבה. אנחנו נעבור להצבעה. קיימת בקשה של כמה חברי כנסת, כנדרש בתקנון,
להצבעה אישית. אדוני המזכיר, בבקשה לקרוא את השמות.

מזכיר הכנסת א' האן: (קורא בשמות חברי הכנסת)

קולט אביטל –

היו"ר א' בורג:

רק רגע, אני מבקש. חברי הכנסת, בעבר נהגנו, שעל הצעות מאותו סוג, אם יש
הסכמה, נקיים הצבעה אחת. אני מבקש לשאול את המציעים. חבר הכנסת שלום, אתה
מוכן להצבעה אחת?

סילבן שלום (הליכוד):

כן.

היו"ר א' בורג:

חבר הכנסת ישראל כץ, מוכן להצבעה אחת?

ישראל כץ (הליכוד):

כן.

היו"ר א' בורג:

חבר הכנסת הירשזון, מוכן?

אברהם הירשזון (הליכוד):

כן.

היו"ר א' בורג:

חברת הכנסת לימור לבנת, מסכימה?

לימור לבנת (הליכוד):

מסכימה.

היו"ר א' בורג:

חבר הכנסת ליברמן?

אביגדור ליברמן (האיחוד הלאומי – ישראל ביתנו):

לא.

היו"ר א' בורג:

אז אנחנו נצביע על ההצעה הראשונה. אני מציע שנצביע – – –

סילבן שלום (הליכוד):

– – –

היו"ר א' בורג:

חבר הכנסת שלום, אל תתרגז כל כך מהר. אני מציע שנצביע על ההצעה הראשונה
בהצבעה אישית.

סילבן שלום (הליכוד):

– – –

היו"ר א' בורג:

חבר הכנסת שלום, אי-אפשר שאני אקרא לך כל כך הרבה.

ההצבעה הראשונה – שמית, ולאחר מכן – אלקטרונית. תודה. אדוני המזכיר, בבקשה.

מזכיר הכנסת א' האן: (קורא בשמות חברי הכנסת)

קולט אביטל – נגד יולי-יואל אדלשטיין – בעד זבולון אורלב – בעד דוד אזולאי
– בעד דליה איציק – נגד מיכאל איתן – בעד בנימין אלון – בעד טלב אלסאנע –
נגד משה ארנס – בעד זאב בוים – בעד אברהם בורג – נגד יגאל ביבי – בעד נעמי
בלומנטל – בעד בנימין בן-אליעזר – נגד אליהו בן-מנחם – נגד שלמה בן-עמי –
נגד שלמה בניזרי – אינו נוכח רומן ברונפמן – נגד ויקטור בריילובסקי – נמנע
מוחמד ברכה – נגד עוזי ברעם – נגד אהוד ברק – אינו נוכח עזמי בשארה – נגד
יצחק גאגולה – בעד חוסניה ג'בארה – נגד תמר גוז'נסקי – נגד אלי גולדשמידט –
נגד אילן גילאון – נגד זהבה גלאון – נגד אריה גמליאל – בעד משה גפני – אינו
נוכח עבד-אלמאלכ דהאמשה – נגד נסים דהן – בעד יעל דיין – נגד חיים דרוקמן –
בעד אברהם הירשזון – בעד שמואל הלפרט – אינו נוכח

היו"ר א' בורג:

חברי הכנסת, אני מבקש לא להסתובב. זה מפריע למזכיר. חברת הכנסת לבנת, זה
מאוד מפריע למזכיר. חבר הכנסת פריצקי, זה מפריע למזכיר הכנסת.

מזכיר הכנסת א' האן: (קורא בשמות חברי הכנסת)

צחי הנגבי – בעד צבי הנדל – בעד אבשלום וילן – נגד יצחק וקנין – בעד נסים
זאב – בעד רחבעם זאבי – בעד אליעזר זנדברג – נמנע עופר חוגי – אינו נוכח
נעמי חזן – נגד תאופיק חטיב – נגד אחמד טיבי – נגד דוד טל – בעד סאלח טריף
– נגד שאול יהלום – בעד אברהם יחזקאל – נגד אליהו ישי – בעד אליעזר כהן –
בעד אמנון כהן – בעד יצחק כהן – בעד רן כהן – נגד רענן כהן – נגד מוחמד
כנעאן – נגד חיים כץ – בעד יוסי כץ – נגד ישראל כץ – בעד ציפי לבני – בעד
לימור לבנת – בעד דוד לוי – בעד מקסים לוי – בעד אביגדור ליברמן – בעד
אמנון ליפקין-שחק – נגד יעקב ליצמן – אינו נוכח נחום לנגנטל – בעד עוזי
לנדאו – בעד סופה לנדבר – נגד יוסף לפיד – נמנע ענת מאור – נגד עסאם מח'ול
– נגד האשם מחאמיד – נגד רוני מילוא – נגד רחמים מלול – בעד מיכאל מלכיאור
– נגד נואף מסאלחה – נגד יהושע מצא – בעד יצחק מרדכי – אינו נוכח דן מרידור
– נגד יהודית נאות – נמנעת משולם נהרי – בעד מיכאל נודלמן – בעד דני נוה –
בעד אוריאל סביר – נגד יצחק סבן – בעד אליהו סויסה – בעד מרינה סולודקין –
בעד אפרים סנה – נגד גדעון עזרא – בעד אברהם פורז – נמנע אופיר פינס-פז –
נגד מאיר פרוש – בעד יוסף פריצקי – נמנע שמעון פרס – נגד יאיר פרץ – בעד
עמיר פרץ – אינו נוכח אלכסנדר צינקר – נגד מיכאל קליינר – בעד איוב קרא –
בעד דליה רבין-פילוסוף – נגד אברהם רביץ – אינו נוכח אמנון רובינשטיין –
נגד משה רז – נגד ראובן ריבלין – בעד גנדי ריגר – בעד חיים רמון – נגד
אברהם בייגה שוחט – נגד יובל שטייניץ – בעד מאיר שטרית – בעד יורי שטרן –
בעד ויצמן שירי – נגד סילבן שלום – בעד שלום שמחון – נגד אריאל שרון – בעד
יוסי שריד – נגד נתן שרנסקי – בעד

אני חוזר לקרוא בשמות אלה שלא הצביעו:

שלמה בניזרי – בעד אהוד ברק – נגד משה גפני – בעד שמואל הלפרט – בעד עופר
חוגי – בעד יעקב ליצמן – בעד יצחק מרדכי – אינו נוכח עמיר פרץ – אינו נוכח

האם יש עוד מישהו שלא קראתי בשמו? אברהם רביץ.

אברהם רביץ – בעד.

אני חוזר ושואל: האם יש מישהו שעדיין לא הצביע?

יצחק סבן (ש"ס):

אני.

מזכיר הכנסת א' האן:

אתה הצבעת קודם בעד. תקן אותי אם אני טועה. תודה רבה.

היו"ר א' בורג:

רבותי חברי הכנסת, תוצאות ההצבעה על הצעת חוק התפזרות הכנסת החמש-עשרה,
התש"ס–2000, הצעת חוק של חבר הכנסת סילבן שלום, הן כדלקמן: בעד – 61, נגד –
51, נמנעו – 6. לכן אני קובע, כי הצעת חוק זו התקבלה על-ידי הכנסת בקריאה
טרומית, והיא תעבור לדיון בוועדת החוקה, חוק ומשפט.

נעבור להצבעה על הצעת החוק הבאה, של חבר הכנסת ישראל כץ. מה סוג ההצבעה?

ראובן ריבלין (הליכוד):

הצבעה אלקטרונית.

היו"ר א' בורג:

בבקשה. רבותי חברי הכנסת, ניתן להצביע. בבקשה.

הצבעה מס' 1

בעד ההצעה להעביר את הצעת החוק לדיון מוקדם בוועדה – 60

בעד ההצעה להסיר מסדר-היום את הצעת החוק – 47

נמנעים – 6

ההצעה להעביר את הצעת חוק פיזור הכנסת החמש-עשרה,

התש"ס–2000, לדיון מוקדם בוועדת החוקה, חוק ומשפט נתקבלה.

היו"ר א' בורג:

60 בעד, 47 נגד, שישה נמנעים. גם הצעת חוק זו אושרה על-ידי הכנסת בקריאה
טרומית וגם היא תעבור לוועדת החוקה, חוק ומשפט של הכנסת.

הצבעה על הצעתו של חבר הכנסת הירשזון – יש העדפה לגבי סוג ההצבעה? חבר
הכנסת ריבלין, יש העדפה לגבי סוג ההצבעה?

ראובן ריבלין (הליכוד):

הצבעה אלקטרונית.

היו"ר א' בורג:

בבקשה, חברי הכנסת, ניתן להצביע.

הצבעה מס' 2

בעד ההצעה להעביר את הצעת החוק לדיון מוקדם בוועדה – 61

בעד ההצעה להסיר מסדר-היום את הצעת החוק – 48

נמנעים – 6 

ההצעה להעביר את הצעת חוק לפיזור הכנסת החמש-עשרה, התש"ס–2000, לדיון מוקדם

בוועדת החוקה, חוק ומשפט נתקבלה.

היו"ר א' בורג:

61 בעד, 48 נגד, שישה נמנעים, גם הצעת חוק זאת אושרה על-ידי הכנסת, והיא
תועבר לדיון בוועדת החוקה, חוק ומשפט להכנה לקריאה ראשונה.

הצעת החוק הבאה, של חברת הכנסת לימור לבנת, באותו נושא. חברי הכנסת, ניתן
להצביע, בבקשה.

הצבעה מס' 3

בעד ההצעה להעביר את הצעת החוק לדיון מוקדם בוועדה – 61

בעד ההצעה להסיר מסדר-היום את הצעת החוק – 48

נמנעים – 6 

ההצעה להעביר את הצעת חוק התפזרות הכנסת החמש-עשרה, התש"ס–2000, לדיון מוקדם

בוועדת החוקה, חוק ומשפט נתקבלה.

היו"ר א' בורג:

61 בעד, 48 נגד, שישה נמנעים. גם הצעתה של חברת הכנסת לבנת תעבור לוועדת
החוקה, חוק ומשפט של הכנסת להכנתה לקריאה ראשונה.

סוג ההצבעה על הצעתו של חבר הכנסת ליברמן, גם אלקטרונית? תודה רבה; אני
מודה לכם. רבותי חברי הכנסת, ניתן להצביע.

הצבעה מס' 4

בעד ההצעה להעביר את הצעת החוק לדיון מוקדם בוועדה – 61

בעד ההצעה להסיר מסדר-היום את הצעת החוק – 48

נמנעים – 6 

ההצעה להעביר את הצעת חוק פיזור הכנסת החמש-עשרה, התש"ס–2000, לדיון מוקדם

בוועדת החוקה, חוק ומשפט נתקבלה.

היו"ר א' בורג:

61 בעד, 48 נגד, שישה נמנעים, גם הצעתו של חבר הכנסת ליברמן תעבור לוועדת
החוקה, חוק ומשפט להכנתה לקריאה ראשונה.

הצעת חוק הביטוח הלאומי (תיקון מס' 39) (סיוע למשפחות ברוכות ילדים),

התש"ס–2000

(קריאה שנייה וקריאה שלישית)

היו"ר א' בורג:

רבותי חברי הכנסת, אנחנו עוברים לנושא הבא בסדר-היום: הצעת חוק הביטוח
הלאומי (תיקון מס' 39) (סיוע למשפחות ברוכות ילדים), קריאה שנייה ושלישית –
אחרוני הדוברים, חמש דקות לדובר. ראשון אחרוני הדוברים, חבר הכנסת אופיר
פינס-פז, בבקשה.

חברי הכנסת, אני מבקש, מי שלא רוצה להישאר, נא לפנות את האולם. חבר הכנסת
יהלום, אתה מסתיר. חבר הכנסת ריבלין.

היו"ר ר' מלול:

רבותי חברי הכנסת, אנחנו ממשיכים בדיון. מי שלא רוצה לשמוע, מי שרוצה
להתייעץ, שיעשה זאת מחוץ למליאה בבקשה. חבר הכנסת יהלום, חבר הכנסת ריבלין,
אתם מפריעים. תודה. בבקשה, אדוני.

אופיר פינס-פז (ישראל אחת):

אדוני היושב-ראש, חברי חברי הכנסת, אני מניח שאיש באולם הזה לא מתרגש יתר
על המידה מהעובדה שהצעות החוק עברו בקריאה הטרומית.

היו"ר ר' מלול:

רבותי חברי הכנסת. חבר הכנסת פורז. חבר הכנסת איתן. בבקשה, אדוני.

אופיר פינס-פז (ישראל אחת):

מדובר כאמור בריטואל, בסרט שכבר צפינו בו. ברור שכשהממשלה הזאת תייצב את
הרוב שלה כאן בכנסת, היא תעשה לחוקים האלה בדיוק את מה שהיא עשתה לחוקים
הקודמים. הבאנו את החוקים האלה בוועדת החוקה, הפלנו אותם, הבאנו אותם
למליאה, הסרנו אותם מסדר-היום, ואני מעריך, שכשיתגבשו הממשלה והקואליציה,
אותו דבר יקרה לחוקים שעברו כאן היום.

היו"ר ר' מלול:

חבר הכנסת יהלום.

אופיר פינס-פז (ישראל אחת):

אשר לחוק משפחות ברוכות ילדים – זה חוק רע, חוק גרוע, חוק מפלה, חוק
סקטוריאלי שנועד לתת הטבות מפליגות ומרחיקות לכת לציבור מצומצם, רק לאלה
שיש להם חמישה ילדים ויותר על חשבון כל אלה שיש להם ארבעה ילדים, שלושה
ילדים, שני ילדים, ילד אחד. גם כך במצב הנוכחי יש מענקי לידה, יש קצבאות
ילדים מוגדלות למשפחות שיש להן יותר ילדים. מה שחבר הכנסת הלפרט מציע –
להגדיל את ההטבות בצורה דרמטית עוד יותר, להגדיל את האפליה ולהגדיל את
הפערים.

אדוני היושב-ראש, היום אנחנו חיים בכנסת שבה כל דאלים גבר, כל אחד מציע
הצעת חוק, זה עולה מאות מיליוני שקלים, מיליארדי שקלים, מה אכפת לו, זה לא
של אבא שלו, זה לא הכסף שלו, זה הכסף של המדינה; אפשר לקחת מהמדינה, לוקחים
מהמדינה את מה שאפשר.

היו"ר ר' מלול:

רבותי חברי הכנסת, נא לכבד את הדובר. חבר הכנסת ריבלין, אנא.

אופיר פינס-פז (ישראל אחת):

אני מצפה גם מסיעת הליכוד שתפסיק עם העניין הזה ותיתן כתף להסרת הצעת החוק
הזאת מסדר-היום. זאת הצעת חוק מפלה, לא צודקת, לא עניינית, שעולה יותר מחצי
מיליארד שקלים – על חשבון מי, על חשבון מה, מי ישלם את זה? לא מראים כאן
סעיף תקציבי, לא מראים מאיזה משרד לוקחים את זה, לא מראים מאיזה תקציב
לוקחים את זה.

היו"ר ר' מלול:

חברי הכנסת כהן והנגבי. חבר הכנסת הנגבי, חבר הכנסת יצחק כהן, פעם שלישית,
אני מבקש. חברי הכנסת כהן והנגבי.

אופיר פינס-פז (ישראל אחת):

פשוט מכניסים יד עמוק אל תוך הקופה הציבורית.

היו"ר ר' מלול:

חבר הכנסת הנגבי. תודה.

אופיר פינס-פז (ישראל אחת):

פשוט מכניסים יד עמוק לתוך הקופה הציבורית כדי לקחת בעבור הסקטור ששלח אותך
לכנסת. אז אני יודע שיש כאן מפלגות סקטוריאליות שצריכות לייצג את הסקטור
שלהן, וזה לגיטימי לגמרי, אבל גם ממפלגות סקטוריאליות אפשר לצפות לאחריות
קולקטיבית, לראייה כוללת. אם היה כאן מצב שהוא בלתי אפשרי מבחינת המשפחות
מרובות הילדים, היתה אפליה נגדן ומישהו היה בא לתקן – ניחא; אבל המצב הוא
לגמרי הפוך, המצב הוא שגם במצב החוקי הנוכחי יש אפליה לטובת משפחות שיש להן
יותר ילדים על חשבון משפחות שיש להן פחות ילדים, עם זה אנחנו כבר חיים.
לבוא היום, ובעיני ממש בעזות מצח ובחוצפה, לבוא ולומר, לא, זה לא מספיק
לנו, אנחנו רוצים כפל כפליים והכפלה, ואפליה גדולה יותר – לדעתי זאת
אטימות, זאת ראייה מעוותת של הדברים, זאת במידה מסוימת התגרות, וזאת בוודאי
הצעת חוק שראוי להסיר אותה היום מסדר-היום.

אני פונה למציע ההצעה, חבר הכנסת הלפרט – אנחנו ערב יציאה לפגרת הקיץ, אני
מציע לך, תשקול שוב את הצעת החוק, אפשר להעלות אותה בצורה אחרת במושב הבא,
אבל להעביר את הצעת החוק הזאת כפי שהיא, ככתבה ולשונה, לפי דעתי זה מעשה
שלא ייעשה, ואני מקווה מאוד שהכנסת תאמר את דברה בעניין הזה ולא תיכנע
לשיקולים לא ענייניים, לשיקולים צרים, שיקולים סקטוריאליים. מה הציבור חושב
עליהם, אני חושב שכולנו יודעים. אם מישהו חושב שזה ייתן לו משהו, אני חושב
שהוא טועה, ובגדול.

אני קורא לחברי הכנסת להסיר את הצעת החוק הזאת מסדר-יומה של הכנסת. תודה,
אדוני היושב-ראש.

היו"ר ר' מלול:

תודה לחבר הכנסת אופיר פינס-פז. חבר הכנסת מוחמד ברכה, בבקשה, חמש דקות.
אחריו – חבר הכנסת נסים זאב.

מוחמד ברכה (חד"ש):

אדוני היושב-ראש, רבותי חברי הכנסת, הצעת החוק הזאת היא הצעה ראויה לתמיכת
כל חברי הכנסת אם אנחנו חפצים בחיזוק מושגים כמו צדק סוציאלי וערבות הדדית
של החברה לשכבות החלשות וליישום ערכים של שוויון בתוך החברה.

הצעת החוק הזאת נתקפת מכל צד בצורה דמגוגית ואפילו מבזה לפעמים. בימים
האחרונים היינו עדים לכך שכמה ממתנגדי החוק בקואליציה באים לחברי הכנסת
החרדים ואומרים להם: מה לכם ולהצעת החוק הזאת? זו הצעת חוק שמשרתת את
הערבים. ובאים לחברי הכנסת הערבים ואומרים להם: מה לכם ולהצעת החוק הזאת?
זו הצעת חוק של חרדים. על כן אנחנו רואים שאין גבול לצביעות ואין גבול
למשחק הזה של הפרד ומשול בצורה הכי זולה.

הצעת החוק הזאת היא הצעה שבאה לשרת משפחות ברוכות ילדים באמת. כידוע,
ההכנסה למשפחה או ההכנסה במשפחה אינה עולה באותו שיעור כשנולד לה ילד. זאת
אומרת, אם יש משפחה של ארבע נפשות והיא הופכת להיות חמש נפשות – המשכורת או
ההכנסה לא עולה אוטומטית ב-20%. לכן החברה צריכה לתת את הדעת על התגברות
המצוקה.

עמדתי בכל מה שקשור לתכנון משפחה – אני כמובן בהחלט בעד תכנון משפחה. אני
בעד תכנון מספר הנפשות על-פי ההכנסה. אבל מה נעשה עם אנשים שלא מסכימים
לדעה הזאת? האם הילדים שלהם יהיו פחות ילדים? פחות שווים? פחות מגיע להם
לחיות? פחות מגיע להם להתקדם בחיים?

לכן העיקרון של פלורליזם בחברה צריך להכיר גם באמונה הזאת של אנשים שחושבים
שילודה היא אמונה. אפשר גם להכיר בכך שמשפחה ברוכת ילדים היא משפחה ברוכת
ילדים ואלה ילדים שחיים בתוך החברה, ואין שום מקום לא להתנקם במשפחות כאלה
ולא להעניש אותן.

אני רוצה להגיד מעבר לכך: משפחות ברוכות ילדים שדוחפים אותן עמוק לתוך
המצוקה לא עולות פחות לחברה. במרוצת השנים זה בהחלט יעלה יותר ויותר לחברה.

ילדים שחיים במצוקה עומדים לפעמים בפני אפשרויות קשות מאוד של חריגה
מהמסלול הטוב והחיים הרגילים, ולכן אם אנחנו נאפשר קיום בסיסי לילדים האלה
– אנחנו בעצם מאפשרים שבחברה יהיו אנשים שיכולים לשרת אותה ולתת לה ולא
לסחוב אותה לאחור.

רבותי חברי הכנסת, הצעת החוק הזאת היא הצעה שיש מקום שתגבש קונסנסוס סביבה,
ואם אדוני יושב-ראש הקואליציה, חבר הכנסת אופיר פינס-פז, מדבר על מושגים של
כמעט גנבה ושליחת יד לקופה הציבורית, אני רוצה לשאול, אם על-פי הערכות
האוצר עלות החוק הזה היא 450-400 מיליון שקל, למה זועקים כל אלה אבירי
הניקיון הציבורי וניקיון הכפיים כשבאותו הזמן מוזרמים מיליארדים לקבוצה,
לשכבה דקיקה מאוד של בעלי הון מהקופה הציבורית שמעבירים להם מהממשלה לבעלי
הון ולמעסיקים?

מדובר פה על ערבות הדדית, אבל הקואליציה ושר האוצר ויושב-ראש הקואליציה
בעצם לא רוצים ערבות הדדית בחברה הישראלית, אלא רוצים השתעבדות של החברה
כולה לקבוצה קטנה, דקיקה של בעלי הון שמוזרמים אליהם מיליארדים מדי שנה.
על-פי הערכות של השנה האחרונה, מהכסף הציבורי שלי, שלך ושלו הוזרמו השנה
כ-12 מיליארד שקל לבעלי הון כדי לכסות כל מיני הוצאות שהם היו אמורים לכסות
בעצמם – –

היו"ר ר' מלול:

נא לסכם, בבקשה.

מוחמד ברכה (חד"ש):

– – ופה זועקים על 450 מיליון שקל כדי לתמוך במשפחות קשות יום, משפחות
ברוכות ילדים, משפחות שקשה להן להשיג את הפרנסה הבסיסית ואת הקיום הבסיסי
של חינוך ובריאות והדברים הבסיסיים האחרים.

לכן, רבותי חברי הכנסת, אני חושב שהצעת החוק הזאת ראויה לתמיכה של כלל חברי
הכנסת. תודה רבה.

היו"ר ר' מלול:

תודה לחבר הכנסת ברכה. חבר הכנסת נסים זאב, בבקשה, ואחריו – אחרון הדוברים,
חבר הכנסת שמואל הלפרט.

חברי הכנסת פורז, ריבלין והשר המקשר חיים רמון, תוכלו להמשיך את שיחתכם
סביב שולחן הממשלה, יש שם מספיק כורסאות ריקות.

אברהם פורז (שינוי):

כן, אבל לי אסור לשבת שם. זו מגלומניה אסורה.

היו"ר ר' מלול:

אחרי קבלת חוק פיזור הכנסת, דומני שגם אתה יכול לשבת שם. זה כבר לא מעלה
ולא מוריד. בבקשה.

נסים זאב (ש"ס):

אדוני היושב-ראש, כנסת נכבדה, כבוד השר, כולנו שמענו לפני כמה שנים על
הרעיון הנפלא – הקמת ועדה למלחמה בעוני. שמעתם על זה? היום כולנו מודים
שהכול בלוף; הממשלה הקימה ועדה לא למלחמה בעוני אלא למלחמה בעניים, לא למען
משפחות ברוכות ילדים אלא נגד משפחות ברוכות ילדים.

72,000 משפחות ברוכות ילדים, משפחות שיש להן חמישה עד 18 ילדים, נמצאות
ומחכות לחוק הזה שיעבור, ובסך הכול כתוצאה מהתיקון המעוות הזה שהיה עד כה,
אפשר בסך הכול להעלות את הרף ב-10% ולהוציא ילדים מתחת לקו העוני.

היום יש במדינת ישראל כמעט חצי מיליון ילדים שנחשבים לילדים רעבים ועניים –
אז הממשלה הזאת היא ממשלה חברתית מאוד. אז מה קרה? האם אנחנו יכולים להפקיר
אותם ילדים, אותן משפחות והעובדים הסוציאליים שאין להם כלים איך להתמודד?

כשמשפחה פונה לעובדת סוציאלית – ו-15 שנה הייתי ממונה על תיק הרווחה
בעיריית ירושלים – משפחות פונות, אין מענה, כי אין תקציב לצרכים מיוחדים.
התשובה של אורה נמיר, שרת העבודה, היתה: יש מי שמטפל בעוני. מי מטפל?
הביטוח הלאומי, שם הם מטפלים בעוני.

אז מה קרה, רבותי? הגיע רגע האמת, הגיע הזמן לטפל במשפחות האלה ובעניים
האלה. אז מה ההתעלמות הזאת? מה הצביעות הזאת? מה הרמאות הזאת? אם יש לממשלה
עניין לטפל באמת בעוני – זה הזמן וזה הרגע.

מה המשמעות, רבותי – חוק רע, חוק גרוע, סקטוריאלי, הטבות מרחיקות לכת.
רציתי ללמוד את הטבלה באמת, על אילו הטבות בכלל מדובר? על מה מדובר? מדובר
פה במשפחה ברוכת ילדים – הממוצע, נאמר, עשרה ילדים במשפחות ברוכות ילדים,
או תשעה. במקום 5,000 שקל, תקבל אותה משפחה 6,500. מדובר בסך הכול ב-1,500
שקל נוספים לאותו אב משפחה שהשכר שלו לא עולה; גם אין מנין לקחת את מס
ההכנסה כי הוא גבולי מאוד מבחינת השכר שלו.

כשמדברים על לשלוח יד לקופה הציבורית – איפה המצפון של אותם חברי כנסת
שבמשך שנים גנבו, עשקו את המשפחות האלה? כי המשפחות משלמות לפי השכר הממוצע
במשק כ-5%. מדוע אותו שכר, אותו תקציב של אותן משפחות, לא עלה לפי השכר
הממוצע במשק? למה על זה לא מדברים? למה משקרים?

יהודית נאות (שינוי):

הם לא עובדים, למה אתה מדבר על שכר?

נסים זאב (ש"ס):

אם אני משלם על-פי השכר הממוצע במשק, מגיע לי לקבל את ההטבות ואת התקציב
בעבור ילדי לפי השכר הממוצע במשק. לא יכול להיות, שמיליארדי שקלים עברו
במשך שנים לפרויקטים אחרים, ואותן משפחות שילמו בעבור אותם ילדים לאותו
סעיף – ואותם כספים מועברים לפרויקטים אחרים. לא יעלה על הדעת.

אז על מה מדברים? על העלייה למדינת ישראל. רבותי, כל ילד שנולד פה, הוא לא
עולה חדש? הוא לא יצור חדש? כמה משקיעים כאן בעולים, וזו לא השקעה שמדינת
ישראל מכירה בה? על מה מדובר, על השתתפות לא בדיור אלא בהורדת רף העוני
במדינה ב-1,500 שקלים לאב עם עשרה ילדים.

אדוני היושב-ראש, לאור הנתונים המדאיגים ולאור המצב שהיה עד כה, אני רוצה
לקרוא בפניכם את הטבלה, ואני כבר מסיים. עד היום הכירו בילד אחד ב-171
שקלים, בשני ילדים – 342 שקלים. שלושה ילדים – 684 שקלים, חמישה ילדים –
1,959 שקלים. אם נתבונן ונראה, עד ארבעה ילדים כן הכירו בכך שיש צורך
להכפיל את הסכום, כדי לתת מענה לאותן משפחות ברוכות ילדים. אז כיוון שההצעה
הובאה על-ידי איש חרדי, על-ידי הרב הלפרט, זו הסיבה לא להכיר בכך? כיוון
שבמגזרים הערבי והחרדי יש יותר משפחות ברוכות ילדים, האם בגלל זה צריך לא
להכיר בכך?

האם אנחנו לא חלק מהחברה הישראלית, אדוני היושב-ראש? איך אין בושה, לעמוד
מעל הבמה הזאת ולומר שזוהי הצעה סקטוריאלית?

היו"ר ר' מלול:

תודה לחבר הכנסת נסים זאב. חבר הכנסת הלפרט, אחרון הדוברים, בבקשה.

שמואל הלפרט (יהדות התורה):

אדוני היושב-ראש, כנסת נכבדה, על הצעת חוק משפחות ברוכות ילדים חתמו 71
חברי כנסת, כמעט מכל סיעות הבית. מטרת החוק היא לחלץ 500,000 ילדים או חלקם
מקו העוני. הצעת החוק לא נועדה לדרוש מהאוצר תוספת תקציב. אגב, כספי קצבאות
ילדים אינם תקציב השייך לאוצר, אלא חלק מכספי הציבור שכל אזרח משלם לביטוח
הלאומי. כוונת החוק היא להחזיר באופן חלקי את השחיקה הגדולה במערכת הקצבאות
שגרמה להתרחבות העוני בכלל ובקרב משפחות ברוכות ילדים בפרט.

חברי הכנסת, סך כל עלות החוק 450 מיליון ש"ח. לצערי, שר האוצר יצא בהתקפה
מוחצת וכינה את החוק שאמור לתת פתרון למאות אלפי ילדים עניים ורעבים – פשע
חברתי וגנבת כספי ציבור לסקטורים מסוימים – –

שר האוצר א' שוחט:

– – –

שמואל הלפרט (יהדות התורה):

כך כתוב. כך אמרת ביום שהחוק התקבל. אביא לך את העיתון, אדוני שר האוצר.

– – בשעה שמדובר בסך הכול בהחזר חלקי משחיקה של עשרות אחוזים בקצבאות
הילדים בשנים האחרונות. רק לפני שלושה חודשים שחק האוצר עוד 300 מיליון ש"ח
מקצבאות הילדים.

אדוני שר האוצר, לחלץ מאות אלפי ילדים מתחת לקו העוני, זה פשע חברתי?

ואם אתה מדבר על סקטור מסוים, בשנת 1994 החלטת, בעידוד אנשי מרצ, לתת תוספת
של 800 מיליון ש"ח לקצבאות הילדים של האוכלוסייה הערבית, וזאת מדי שנה. זה
לא היה סקטור מסוים?

שר האוצר א' שוחט:

– – –

מיכאל קליינר (חרות – התנועה הלאומית):

אתה רוצה לחזק את זה?

שמואל הלפרט (יהדות התורה):

הצעת החוק שלי נועדה לתת תוספת לכל משפחה ברוכת ילדים בארץ, ללא הבדל דת,
גזע ולאום. לזה אפשר לקרוא סקטור מסוים? באוכלוסייה חילונית אין משפחות
ברוכות ילדים?

חברי הכנסת, אני רוצה לקבוע שאין כאן בעיה תקציבית. בענף הילדים במוסד
לביטוח לאומי הצטברו 18 מיליארד ש"ח שהאוצר העביר לכיסוי הגירעון בענף
האבטלה, ואפילו חלק קטן מסכום זה יכול לכסות את עלות החוק.

אדוני היושב-ראש, ילדי ישראל אינם נטל ולא מעמסה, ילדי ישראל הם נכס לעם
היהודי ולמדינת ישראל. אנו חייבים לדאוג להם, לפחות לצרכים המינימליים.
ומעבר לכל ויכוח, אדוני שר האוצר, אם צריכים לעודד ילודה או לא, יש מציאות
במדינת ישראל, שיש 500,000 ילדים עניים, ואנחנו לא יכולים להתעלם ממציאות
זו, אם תרצה ואם לא תרצה, ומחובתנו כמחוקקים לחלץ אותם, או לפחות חלק מהם,
מהעוני.

אני פונה באופן מיוחד לחברי הכנסת מסיעות ישראל אחת ומרצ, הנושאות את הדגל
החברתי: מדובר בחוק סוציאלי חברתי ממדרגה ראשונה, שבא לפתור מצוקה אמיתית
לכל ילדי ישראל ללא הבדל. בואו ותהיו גם אתם שותפים לחוק.

חברי הכנסת, אני פונה אליכם בפנייה נרגשת: אל תחטאו בילד. בעת ההצבעה על
החוק יעמדו לנגד עיניכם מאות אלפי הילדים העניים שעיניהם ועיני הוריהם
נשואות בשעה זו אלינו. אנא מכם, אל תאכזבו אותם.

חברי הכנסת, חוק משפחות ברוכות ילדים יתקבל, בעזרת השם. אני שומע שיש כוונה
להפוך אותו להצעת אי-אמון. אני פונה אליכם, אנא, אשרו עתה את החוק. אנו
עומדים לפני החגים, בואו ונביא בשורה לרבבות משפחות לפני החג, ותהיו כולכם
שותפים לחוק חברתי והומניטרי ממדרגה ראשונה. תודה.

היו"ר ר' מלול:

תודה לחבר הכנסת הלפרט. תשובת שר האוצר, בבקשה. לאחר מכן הצבעה. צלצלו כבר
שלוש פעמים.

שר האוצר א' שוחט:

אדוני היושב-ראש, רבותי חברי הכנסת, לא ארחיב בדברי, אבל אני רוצה לתקן
שתיים-שלוש עובדות, לאור דבריו של חבר הכנסת הלפרט.

במדינת ישראל יש קרוב למיליון ילדים שמקבלים קצבת ילדים. סכום הקצבאות
הכולל לילדים הוא למעלה מ-7 מיליארדי שקלים בשנה, כסף שלא משולם בצורה
שווה: הילד הראשון מקבל 170 שקל, כך גם השני, השלישי מקבל 340 שקל, ואילו
ברביעי הסכום קופץ לקרוב ל-650 שקל. חבר הכנסת הלפרט אינו מדבר על כל
הילדים העניים במדינת ישראל, הוא מדבר על 120,000 מתוך המיליון.

דוד טל (ש"ס):

נכון, צודק.

שר האוצר א' שוחט:

לא על 500,000. המספרים שאתה אומר אינם נכונים, ואתה יודע אותם. אינך מדבר
על הילדים העניים. אתה כן מדבר על עניין סקטוריאלי, לא על הילדים העניים,
ולכן אני אומר לך, אל תעמוד כאן ותגיד שהחוק הזה נוגע ל-500,000 ילד. החוק
הזה נוגע ל-120,000.

שמואל הלפרט (יהדות התורה):

– – –

שר האוצר א' שוחט:

ב. תקציב הביטוח הלאומי – – –

שמואל הלפרט (יהדות התורה):

– – –

שר האוצר א' שוחט:

תקציב הביטוח הלאומי, גירעונו והעודפים שבו – גם הגירעון וגם העודפים –
משולבים בתקציב המדינה.

יעקב ליצמן (יהדות התורה):

לקחת את הכסף מדמי אבטלה.

שר האוצר א' שוחט:

נכון שיש תנאים אקטואריים כאלה ואחרים – – –

שמואל הלפרט (יהדות התורה):

לקחת 18 מיליארד שקל מענף ילדים.

שר האוצר א' שוחט:

חבר הכנסת הלפרט, אני לא הפרעתי לך.

עכשיו אני אחזור למשפט האחרון שאני רואה בו חשיבות והוא הוויכוח בינינו.
אני לא מתווכח על כך שהמשפחה, אם היא רוצה הרבה ילדים, שיהיו לה ויהיו
בריאים, וטובים, ומחונכים, ומבינים, בעלי כבוד להוריהם ואזרחים טובים. אני
חוזר ומזהיר אותך, חבר הכנסת הלפרט, לא ייתכן שהחברה הישראלית תמשיך להעלות
את נטל המס, תמשיך לקחת יותר כספים ולהעביר אותם לסקטורים מסוימים.

אמרתי לך, ש-7% מהאוכלוסייה מקבלים 30% מקצבאות הילדים. 7% או 8% של החרדים
מקבלים 29.5% מקצבאות הילדים. גם הזוג שמרוויח 6,000 שקל לחודש ויש לו שני
ילדים ועובד קשה בשביל המשכנתה ומקבל 170 שקל לילד ולא 900 שקל לילד, כפי
שאתה מציע, גם הוא אזרח מדינת ישראל, הוא גם משלם המס, ממנו אתה לוקח את
הכסף דרך הביטוח הלאומי.

לכן אני חושב, שהצגת הדברים על-ידך אינה נכונה, ומן הראוי היה לשמר את
הסטטוס-קוו, שהוא חלק מאורח החיים שלנו. תודה רבה.

היו"ר ר' מלול:

תודה לשר האוצר.

רבותי חברי הכנסת, נא לשבת במקומותיכם. אנחנו עוברים לשורת הצבעות על
ההסתייגויות. אנחנו מתחילים בשורת הצבעות על הסתייגויות בקריאה השנייה, אף
שאנחנו צפויים, בין השנייה לשלישית, לבקשה לראות בחוק הצעת אי-אמון, אבל
על-פי התקנון – – –

משה גפני (יהדות התורה):

אי-אפשר לדעת. רק בסוף הדיון.

היו"ר ר' מלול:

חבר הכנסת גפני, אני אמרתי מה שידוע לי. כדי שלא תתעוררנה שאלות.

אם כן, כמנהגנו, אני אפנה אל המסתייגים כדי לשאול אם הם מעוניינים להוריד
את ההסתייגויות שלהם או שנצביע על ההסתייגויות. רבותי חברי הכנסת, נא לתפוס
מקומות.

לשם החוק – חברת הכנסת תמר גוז'נסקי?

תמר גוז'נסקי (חד"ש):

אני מסירה את כולן.

היו"ר ר' מלול:

מסירה את כולן. תודה.

חברת הכנסת נעמי חזן?

נעמי חזן (מרצ):

מסירה.

היו"ר ר' מלול:

מסירה. תודה.

חבר הכנסת משה גפני?

משה גפני (יהדות התורה):

מסיר.

היו"ר ר' מלול:

תודה.

חברי הכנסת אופיר פינס-פז?

אופיר פינס-פז (ישראל אחת):

מסיר.

היו"ר ר' מלול:

מסיר.

חברת הכנסת קולט אביטל – אינה נוכחת. חבר הכנסת אלי בן-מנחם? כולם? זאת
קבוצה. אם כן, ירדו ההסתייגויות. חבר הכנסת אילן גילאון – אינו נוכח.

מקסים לוי (ישראל אחת):

אני מבקש להצביע על ההסתייגות לילד שני ושלישי – – –

היו"ר ר' מלול:

אני אגיע אליך, אדוני.

קריאה:

– – –

היו"ר ר' מלול:

אדוני מתכוון לשם החוק?

אופיר פינס-פז (ישראל אחת):

לא.

היו"ר ר' מלול:

חבר הכנסת אילן גילאון אינו נוכח. חבר הכנסת טלב אלסאנע?

טלב אלסאנע (הרשימה הערבית המאוחדת):

מסיר.

היו"ר ר' מלול:

מסיר, תודה. גם את הלחלופין ולחלופי חלופין?

טלב אלסאנע (הרשימה הערבית המאוחדת):

מסיר הכול.

היו"ר ר' מלול:

תודה.

אם כן, רבותי חברי הכנסת, אנחנו מצביעים על שם החוק כנוסח הוועדה בקריאה
שנייה. נא להצביע.

הצבעה מס' 5

בעד שם החוק – 47

נגד – 14

נמנעים – אין

שם החוק נתקבל.

היו"ר ר' מלול:

אם כן, אני קובע, ששם החוק כנוסח הוועדה התקבל ברוב של 47 בעד, 14 מתנגדים
ואין נמנעים.

נעבור לתוספת לפני סעיף 1, הסתייגות של חבר הכנסת אילן גילאון – אינו נוכח.
אם כן, ההסתייגות נפלה.

לסעיף 1 – חבר הכנסת אילן גילאון, אינו נוכח. חבר הכנסת משה גפני, מסיר?

משה גפני (יהדות התורה):

כן.

היו"ר ר' מלול:

תודה. חברי הכנסת פריצקי, לפיד, פורז וכו', האם מסירים את ההסתייגות לסעיף
1?

אברהם פורז (שינוי):

לא מסירים.

היו"ר ר' מלול:

לא מסירים.

אם כן, אנחנו מצביעים על הסתייגות של קבוצת חברי הכנסת לסעיף 1. רבותי חברי
הכנסת, נא להצביע.

הצבעה מס' 6

בעד ההסתייגות הראשונה של קבוצת חבר הכנסת י' פריצקי לסעיף 1 – 16

נגד – 42

נמנעים – 2 

ההסתייגות הראשונה של קבוצת חבר הכנסת י' פריצקי לסעיף 1 לא נתקבלה.

היו"ר ר' מלול:

אם כן, אני קובע, שההסתייגות נדחתה ברוב של 42 נגד, 16 בעד ושני נמנעים.

אני שוב פונה לאותה קבוצה – האם אתם מסירים את ההסתייגות לחלופין?

יוסף פריצקי (שינוי):

לא.

היו"ר ר' מלול:

אם כן, רבותי חברי הכנסת, אנחנו מצביעים על הסתייגות לחלופין לסעיף 1 של
אותה קבוצת חברי הכנסת. נא להצביע.

הצבעה מס' 7

בעד ההסתייגות לחלופין של קבוצת חבר הכנסת י' פריצקי לסעיף 1 – 16

נגד – 44

נמנעים – 1 

ההסתייגות לחלופין של קבוצת חבר הכנסת י' פריצקי לסעיף 1 לא נתקבלה.

היו"ר ר' מלול:

אם כן, רבותי חברי הכנסת, אני קובע, שברוב של 44 נגד, 16 בעד ונמנע אחד,
נדחתה גם הסתייגות לחלופין לסעיף 1.

חבר הכנסת נסים זאב, האם אדוני מסיר?

נסים זאב (ש"ס):

מסיר.

היו"ר ר' מלול:

תודה. קבוצת חבר הכנסת פינס-פז?

אופיר פינס-פז (ישראל אחת):

להצביע.

היו"ר ר' מלול:

חבר הכנסת מקסים לוי, זה כולל גם את אדוני?

אם כן, רבותי חברי הכנסת, אנחנו עוברים להצבעה על הסתייגות קבוצת פינס-פז
לסעיף מס' 1. נא להצביע.

הצבעה מס' 8

בעד ההסתייגות של קבוצת חבר הכנסת א' פינס-פז לסעיף 1 – 19

נגד – 44

נמנעים – 1 

ההסתייגות של קבוצת חבר הכנסת א' פינס-פז לסעיף 1 לא נתקבלה.

היו"ר ר' מלול:

אם כן, אני קובע שההסתייגות נדחתה ברוב של 44 נגד, 19 בעד ונמנע אחד.

קבוצת פריצקי, הסתייגות נוספת לסעיף 1.

יוסף פריצקי (שינוי):

להצביע.

היו"ר ר' מלול:

הסתייגות לסעיף 1 של קבוצת פריצקי, נא להצביע.

הצבעה מס' 9

בעד ההסתייגות של קבוצת חבר הכנסת י' פריצקי לסעיף 1 – 17

נגד – 47

נמנעים – 1 

ההסתייגות של קבוצת חבר הכנסת י' פריצקי לסעיף 1 לא נתקבלה.

היו"ר ר' מלול:

אם כן, אני קובע, שההסתייגות נדחתה ברוב של 47 נגד, 17 בעד ונמנע אחד.

חבר הכנסת פריצקי, ההסתייגות לחלופין, האם גם עליה נצביע?

יוסף פריצקי (שינוי):

כן.

היו"ר ר' מלול:

אם כן, אנחנו עוברים להצבעה על הסתייגות לחלופין של קבוצת פריצקי. נא
להצביע. רבותי חברי הכנסת, נא להירגע.

הצבעה מס' 10

בעד ההסתייגות לחלופין של קבוצת חבר הכנסת י' פריצקי לסעיף 1 – 18

נגד – 47

נמנעים – 1 

ההסתייגות לחלופין של קבוצת חבר הכנסת י' פריצקי לסעיף 1 לא נתקבלה.

היו"ר ר' מלול:

אם כן, אני קובע, שברוב של 47 נגד, 18 בעד ונמנע אחד, ההסתייגות של קבוצת
פריצקי נדחתה.

אני פונה לחברי הכנסת ברכה וגפני.

משה גפני (יהדות התורה):

– – –

היו"ר ר' מלול:

מורידים. תודה.

חבר הכנסת ברכה?

מוחמד ברכה (חד"ש):

מסיר.

היו"ר ר' מלול:

תודה. קבוצת פינס-פז, מסיר?

אופיר פינס-פז (ישראל אחת):

מסיר.

היו"ר ר' מלול:

כולל מקסים לוי? במקום "ארבעה ילדים" יבואו "שלושה ילדים". אדוני יהיה ער
להסתייגויותיו.

מקסים לוי (ישראל אחת):

להצביע.

היו"ר ר' מלול:

אם כן, אנחנו מצביעים על הסתייגותו של חבר הכנסת מקסים לוי. נא להצביע.

הצבעה מס' 11

בעד ההסתייגות של קבוצת חבר הכנסת א' פינס-פז לסעיף 1 – 31

נגד – 36

נמנעים – 4 

ההסתייגות של קבוצת חבר הכנסת א' פינס-פז לסעיף 1 לא נתקבלה.

היו"ר ר' מלול:

אם כן, אני קובע, שברוב של 36 מתנגדים, 31 בעד וארבעה נמנעים, ההסתייגות לא
נתקבלה.

חברת הכנסת נעמי חזן?

נעמי חזן (מרצ):

מסירה.

היו"ר ר' מלול:

תודה.

קבוצת פינס-פז?

אופיר פינס-פז (ישראל אחת):

מסיר.

היו"ר ר' מלול:

רבותי חברי הכנסת, אני מבקש מחברי הכנסת לא להפריע תוך כדי הצבעה, אחרת אני
אכריז על הפסקה.

חבר הכנסת פינס-פז, להצביע?

אופיר פינס-פז (ישראל אחת):

להצביע.

היו"ר ר' מלול:

תודה. אנחנו עוברים להצבעה על הסתייגות קבוצת פינס-פז. נא להצביע.

הצבעה מס' 12

בעד ההסתייגות של קבוצת חבר הכנסת א' פינס-פז לסעיף 1 – 23

נגד – 48

נמנעים – 2 

ההסתייגות של קבוצת חבר הכנסת א' פינס-פז לסעיף 1 לא נתקבלה.

היו"ר ר' מלול:

אם כן, אני קובע, שההסתייגות נדחתה ברוב של 48 מתנגדים, 23 בעד ושני
נמנעים.

אנחנו עוברים להצבעה על כל סעיף 1 כנוסח הוועדה בקריאה שנייה. נא להצביע.

הצבעה מס' 13

בעד סעיף 1, כהצעת הוועדה – 51

נגד – 21

נמנעים – אין

סעיף 1, כהצעת הוועדה, נתקבל.

היו"ר ר' מלול:

אני קובע, שברוב של 51 בעד, 21 מתנגדים ואפס נמנעים עבר סעיף 1 בקריאה
שנייה כנוסח הוועדה.

אנו עוברים להסתייגויות שאחרי סעיף 1. חבר הכנסת אילן גילאון?

אילן גילאון (מרצ):

מסיר.

היו"ר ר' מלול:

מסיר. תודה.

חברי הכנסת צבי הנדל, יעל דיין וראובן ריבלין – –

צבי הנדל (האיחוד הלאומי – ישראל ביתנו):

לא מסיר.

היו"ר ר' מלול:

– – לא מסירים. חבר הכנסת צבי הנדל, להצביע?

צבי הנדל (האיחוד הלאומי – ישראל ביתנו):

כן, להצביע.

ראובן ריבלין (הליכוד):

על השני אני רוצה לומר משהו.

היו"ר ר' מלול:

אם כן, אנחנו מצביעים על הסתייגותו של חבר הכנסת צבי הנדל אחרי סעיף 1.

הצבעה מס' 14

בעד ההסתייגות של חברי הכנסת צ' הנדל, י' דיין ור' ריבלין אחרי סעיף 1 – 46

נגד – 18

נמנעים – 1 

ההסתייגות של חברי הכנסת צ' הנדל, י' דיין ור' ריבלין אחרי סעיף 1 נתקבלה.

היו"ר ר' מלול:

אני קובע, שבעד ההסתייגות הצביעו 46, 18 מתנגדים ונמנע אחד. תודה.

חבר הכנסת אלסאנע, חבר הכנסת זאב, נא לשבת. חבר הכנסת פרץ.

עבד-אלמאלכ דהאמשה (הרשימה הערבית המאוחדת):

– – –

היו"ר ר' מלול:

רבותי חברי הכנסת. רבותי חברי הכנסת. נא לשבת. אנחנו ממשיכים בהצבעות. חברת
הכנסת יעל דיין.

עבד-אלמאלכ דהאמשה (הרשימה הערבית המאוחדת):

– – –

היו"ר ר' מלול:

לא, אני לא יכול. אני לא יכול. אי-אפשר. חבר הכנסת דהאמשה, תודה.

חברת הכנסת יעל דיין – אינה נוכחת.

חבר הכנסת ראובן ריבלין – הוא רוצה להעיר הערה.

ראובן ריבלין (הליכוד):

אני רוצה לומר משהו.

היו"ר ר' מלול:

חבר הכנסת ריבלין, ההצבעה – – –

קריאה:

הצבעה חוזרת.

היו"ר ר' מלול:

אי-אפשר.

חבר הכנסת ריבלין.

טלב אלסאנע (הרשימה הערבית המאוחדת):

אתה אמרת שאתה מסיר את ההסתייגות.

ראובן ריבלין (הליכוד):

– – –

טלב אלסאנע (הרשימה הערבית המאוחדת):

– – – למה אתה משקר?

ראובן ריבלין (הליכוד):

– – –

היו"ר ר' מלול:

חבר הכנסת אלסאנע, אני קורא אותך לסדר. חבר הכנסת אלסאנע, אני קורא אותך
לסדר בפעם הראשונה.

טלב אלסאנע (הרשימה הערבית המאוחדת):

אמרת שאתה מסיר את זה.

היו"ר ר' מלול:

אני קובע שההסתייגות נתקבלה, והיא תיהפך לסעיף 2 בהצעת החוק.

לא שומעים אותי. רבותי חברי הכנסת, אני קובע שההסתייגות נתקבלה, והיא הופכת
סעיף 2 בחוק.

אנחנו עוברים להסתייגויות הבאות. לגבי סעיף 2, חבר הכנסת פריצקי?

יוסף פריצקי (שינוי):

להצביע.

היו"ר ר' מלול:

אנחנו מצביעים על הסתייגות קבוצת פריצקי לסעיף 2. נא להצביע.

הצבעה מס' 15

בעד ההסתייגות של קבוצת חבר הכנסת י' פריצקי לסעיף 2 – 19

נגד – 45

נמנעים – 2 

ההסתייגות של קבוצת חבר הכנסת י' פריצקי לסעיף 2 לא נתקבלה.

היו"ר ר' מלול:

אם כן, אני קובע, שברוב של 45 מתנגדים, 19 בעד ושני נמנעים ההסתייגות לא
נתקבלה.

אדוני, לחלופין?

יוסף פריצקי (שינוי):

מסיר.

היו"ר ר' מלול:

מסיר. תודה.

קבוצת פינס-פז?

אופיר פינס-פז (ישראל אחת):

מסיר.

היו"ר ר' מלול:

מסיר. תודה.

חבר הכנסת מקסים לוי, ההסתייגות בקבוצת פינס-פז – האם אדוני מסיר?

מקסים לוי (ישראל אחת):

– – –

היו"ר ר' מלול:

אדוני צריך לדעת את ההסתייגויות שלו. אני מצטער. אם כן, חבר הכנסת פינס-פז
מדבר גם בשמך.

חבר הכנסת מוחמד ברכה?

מוחמד ברכה (חד"ש):

מסיר.

היו"ר ר' מלול:

מסיר. תודה.

עבד-אלמאלכ דהאמשה (הרשימה הערבית המאוחדת):

– – –

היו"ר ר' מלול:

חבר הכנסת דהאמשה, אני קורא אותך לסדר בפעם הראשונה. חברת הכנסת נאות,
תודה.

עבד-אלמאלכ דהאמשה (הרשימה הערבית המאוחדת):

– – –

היו"ר ר' מלול:

חבר הכנסת דהאמשה, אנא לשבת. חבר הכנסת דהאמשה, תודה.

עבד-אלמאלכ דהאמשה (הרשימה הערבית המאוחדת):

– – – בין דם לדם.

היו"ר ר' מלול:

חבר הכנסת דהאמשה, תודה.

חבר הכנסת אילן גילאון, מסיר?

אילן גילאון (מרצ):

מסיר.

היו"ר ר' מלול:

תודה.

חבר הכנסת משה גפני?

משה גפני (יהדות התורה):

מסיר.

היו"ר ר' מלול:

מסיר. תודה.

אם כן, רבותי חברי הכנסת, אנחנו עוברים להצבעה על סעיף 2 כנוסח הוועדה. נא
להצביע.

הצבעה מס' 16

בעד סעיף 2, כהצעת הוועדה – 49

נגד – 25

נמנעים – אין

סעיף 2, כהצעת הוועדה, נתקבל.

היו"ר ר' מלול:

רבותי, ההסתייגות שנתקבלה הופכת לסעיף 2 בהצעת החוק. אני קובע, שברוב של 49
בעד, 25 מתנגדים ואפס נמנעים סעיף מס' 2 נתקבל בקריאה שנייה כנוסח הוועדה.

קריאה:

לא. הסתייגות.

צבי הנדל (האיחוד הלאומי – ישראל ביתנו):

סליחה. אדוני היושב-ראש – – –

רענן כהן (ישראל אחת):

– – –

היו"ר ר' מלול:

זה בתוספת ההסתייגות של חבר הכנסת הנדל. תודה.

צבי הנדל (האיחוד הלאומי – ישראל ביתנו):

זה יהיה סעיף 2.

היו"ר ר' מלול:

זה ייהפך לסעיף 2 בהצעת החוק. אמרתי את זה שלוש פעמים.

רבותי, אני מודיע, שאם הרעש יימשך אני אכריז על הפסקה בישיבה. כן, אכריז על
הפסקה למגינת לבם של תומכי החוק. רבותי חברי הכנסת, אם הרעש יימשך, אני
אכריז על הפסקה בישיבה. אי-אפשר לנהל הצבעה באופן כזה.

סעיף 3 – קבוצת פינס-פז?

אופיר פינס-פז (ישראל אחת):

מסיר.

היו"ר ר' מלול:

מסיר. תודה.

חברת הכנסת נעמי חזן?

נעמי חזן (מרצ):

מסירה.

היו"ר ר' מלול:

תודה.

חבר הכנסת פריצקי?

יוסף פריצקי (שינוי):

להצביע.

היו"ר ר' מלול:

להצביע. אנחנו מצביעים על הסתייגותו של חבר הכנסת פריצקי. נא להצביע.

הצבעה מס' 17

בעד ההסתייגות של קבוצת חבר הכנסת י' פריצקי לסעיף 3 – 19

נגד – 46

נמנעים – 1

ההסתייגות של קבוצת חבר הכנסת י' פריצקי לסעיף 3 לא נתקבלה.

היו"ר ר' מלול:

אני קובע, שברוב של 46 מתנגדים, 19 בעד ונמנע אחד, ההסתייגות לא נתקבלה.

חבר הכנסת פריצקי, שומעים אותך יותר חזק ממני אף שאתה בלי מיקרופון. אנא.
האם אדוני רוצה שנצביע גם על ההסתייגות לחלופין שלו?

יוסף פריצקי (שינוי):

כן. אני רוצה לאפשר – – –

היו"ר ר' מלול:

אנחנו עוברים להצבעה על הסתייגותו החלופית של חבר הכנסת פריצקי. נא להצביע.

הצבעה מס' 18

בעד ההסתייגות לחלופין של קבוצת חבר הכנסת י' פריצקי לסעיף 3 – 19

נגד – 49

נמנעים – 2 

ההסתייגות לחלופין של קבוצת חבר הכנסת י' פריצקי לסעיף 3 לא נתקבלה.

היו"ר ר' מלול:

אני קובע, שההסתייגות נדחתה ברוב של 49 מתנגדים, 19 בעד ושני נמנעים.

חבר הכנסת פריצקי, יש עוד לחלופין.

יוסף פריצקי (שינוי):

מסיר.

היו"ר ר' מלול:

מסיר. תודה.

אדוני חבר הכנסת פריצקי, יש עוד לחלופין.

יוסף פריצקי (שינוי):

מסיר.

היו"ר ר' מלול:

מסיר. תודה.

חבר הכנסת נסים זאב?

נסים זאב (ש"ס):

מסיר.

היו"ר ר' מלול:

מסיר. תודה.

חבר הכנסת ליצמן?

רגע, על אדוני להיות ער להסתייגויות שלו.

קריאה:

בגלל הרעש.

היו"ר ר' מלול:

בגלל הרעש שלך.

רבותי חברי הכנסת, אנחנו מצביעים על הסתייגותו של חבר הכנסת נסים זאב לסעיף
3. האם אדוני רוצה שאקרא את הסתייגותו, שבסעיף קטן (א), במקום ביום ו' בטבת
התשס"א – – – יבוא: ביום א' באלול התש"ס (1 בספטמבר 2000)? זו הקדמת מועד.

אנחנו עוברים להצבעה. נא להצביע.

הצבעה מס' 19

בעד ההסתייגות של חברי הכנסת נ' זאב וי' ליצמן לסעיף 3 – 50

נגד – 20

נמנעים – 2

ההסתייגות של חברי הכנסת נ' זאב וי' ליצמן לסעיף 3 נתקבלה.

נעמי בלומנטל (הליכוד):

זה מי שיולדת אחרי 1998.

היו"ר ר' מלול:

בעד ההסתייגות של חברי הכנסת נסים זאב ויעקב ליצמן הצביעו 50, 20 מתנגדים
ושני נמנעים. לפיכך, ההסתייגות מתקבלת.

קבוצת פינס-פז, קבוצת פריצקי וחברי הכנסת גוז'נסקי ומשה גפני, הסתייגויות
שלכם לסעיף 3. קבוצת פינס-פז, מסירים?

תמר גוז'נסקי (חד"ש):

אני הסרתי.

היו"ר ר' מלול:

חברת הכנסת גוז'נסקי הסירה. חבר הכנסת גפני – הסיר. חבר הכנסת פינס-פז
עדיין לא השיב לי. אדוני עדיין לא החליט?

אופיר פינס-פז (ישראל אחת):

מסיר.

היו"ר ר' מלול:

מסיר. חבר הכנסת פריצקי – מסיר. תודה.

אנחנו עוברים להסתייגות הבאה של קבוצת פינס-פז וקבוצת פריצקי. מסירים.
תודה.

אנו עוברים להסתייגות הבאה. חבר הכנסת פינס-פז, מסיר?

אופיר פינס-פז (ישראל אחת):

מסיר.

היו"ר ר' מלול:

מסיר. חבר הכנסת פריצקי – מסיר. תודה. חברת הכנסת גוז'נסקי, גם את
ההסתייגות הזאת את מסירה? – מסירה. תודה. חבר הכנסת גפני – מסיר. תודה.

אנו עוברים להסתייגות הבאה – לסעיף קטן (ג). אנחנו מצביעים על ההסתייגות של
חבר הכנסת פינס-פז לסעיף קטן (ג). נא להצביע.

הצבעה מס' 20

בעד ההסתייגות של קבוצת חבר הכנסת א' פינס-פז לסעיף 3(ג) – 20

נגד – 49

נמנעים – 1 

ההסתייגות של קבוצת חבר הכנסת א' פינס-פז לסעיף 3(ג) לא נתקבלה.

היו"ר ר' מלול:

אם כן, אני קובע, שהסתייגות קבוצת פינס-פז נדחתה ברוב של 49 מתנגדים, 20
תומכים ונמנע אחד.

חבר הכנסת פריצקי – מסיר.

חברת הכנסת נעמי חזן, גברתי מסירה את ההסתייגות לסעיף קטן (ג)? מסירה.
תודה.

חבר הכנסת נסים זאב, אנא לשים לב הפעם. אדוני מסיר את ההסתייגות לסעיף קטן
(ג)?

נסים זאב (ש"ס):

מסיר.

היו"ר ר' מלול:

מסיר. תודה. חבר הכנסת ליצמן?

יעקב ליצמן (יהדות התורה):

לא מסיר.

היו"ר ר' מלול:

לא מסיר. אם כן, אנחנו מצביעים על הסתייגותו של חבר הכנסת ליצמן לסעיף קטן
(ג). נא להצביע.

הצבעה מס' 21

בעד ההסתייגות של חבר הכנסת י' ליצמן לסעיף 3(ג) – 32

נגד – 33

נמנעים – 2

ההסתייגות של חבר הכנסת י' ליצמן לסעיף 3(ג) לא נתקבלה.

היו"ר ר' מלול:

אם כן, אני קובע, שהסתייגותו של חבר הכנסת ליצמן לסעיף קטן (ג) נדחתה ברוב
של 33 מתנגדים, 32 תומכים ושני נמנעים.

אם כן, רבותי חברי הכנסת, אנחנו עוברים להצבעה על כל סעיף 3 כנוסח הוועדה,
בהתחשב בקבלת ההסתייגויות של חבר הכנסת נסים זאב וחבר הכנסת יעקב ליצמן. נא
להצביע.

הצבעה מס' 22

בעד סעיף 3, כהצעת הוועדה ועם ההסתייגויות שנתקבלו – 51

נגד – 21

נמנעים – 3

סעיף 3, כהצעת הוועדה ועם ההסתייגות שנתקבלו, נתקבל.

היו"ר ר' מלול:

אם כן, אני קובע, שסעיף 3 התקבל כנוסח הוועדה ועם הסתייגויותיהם של חברי
הכנסת נסים זאב ויעקב ליצמן ברוב של 51, 21 מתנגדים ושלושה נמנעים. תודה.

בבקשה, חברת הכנסת נעמי חזן.

נעמי חזן (מרצ):

אדוני היושב-ראש, סיעת מרצ מבקשת לראות – – –

היו"ר ר' מלול:

רק רגע, אני רוצה להסביר. חברי הכנסת, לפני שאנחנו עוברים להצבעה על החוק
בקריאה שלישית, הודעה לסיעת מרצ. בבקשה.

נעמי חזן (מרצ):

אדוני היושב-ראש, סיעת מרצ מבקשת לראות בהצבעה על הצעת חוק הביטוח הלאומי
(תיקון מס' 39) (סיוע למשפחות ברוכות ילדים), התש"ס–2000, הצבעת אי-אמון
בראש הממשלה. תודה, אדוני.

קריאות:

– – –

היו"ר ר' מלול:

תודה. כן, חבר הכנסת גפני, למה אדוני רוצה להתייחס?

משה גפני (יהדות התורה):

– – –

היו"ר ר' מלול:

בבקשה, אדוני.

האם חברת הכנסת נעמי חזן ערה לכך, שכיוון שסיעת מרצ ביקשה לראות בהצבעה על
החוק הזה הצבעת אי-אמון, פירוש הדבר שהסיעה מתחייבת להצביע בניגוד לעמדת
הממשלה? האם גברתי ערה לכך?

נעמי חזן (מרצ):

אדוני היושב-ראש, סיעת מרצ השתתפה בהצבעה והצביעה בעד החוק בקריאה שנייה.

היו"ר ר' מלול:

תודה. בבקשה, חבר הכנסת גפני, הערתך ונמשיך.

משה גפני (יהדות התורה):

אדוני היושב-ראש, לפי חוות דעת של היועץ המשפטי של הכנסת, כיוון שהממשלה
הביעה התנגדות לחוק, וכיוון שבעת הדיון בהסתייגויות בקריאה השנייה עלה
לדוכן חבר הכנסת אילן גילאון והודיע בשם סיעת מרצ שסיעתו מתנגדת לחוק; ולא
עוד, אלא שבקריאה הראשונה, כיוון שסיעת מרצ לא רצתה שהחוק יתקבל, היא הפכה
את ההצבעה על הצעת החוק הזאת להצבעת אי-אמון; ויתירה מזו, אדוני היושב-ראש,
גם בהצבעה על החוק עכשיו הצביע חבר הכנסת רן כהן, שהוא אחד מחברי הכנסת
הבכירים של סיעת מרצ, נגד החוק – – –

רן כהן (מרצ):

זה לא נכון.

נעמי חזן (מרצ):

הוא הצביע נגד הסתייגות.

זהבה גלאון (מרצ):

– – –

משה גפני (יהדות התורה):

– – – וכיוון שחבר הכנסת רן כהן, שהוא מחברי הכנסת הבכירים של סיעת מרצ,
הצביע נגד החוק, וזה מופיע בתוצאות ההצבעה, ולאור כל הפיכת ההצבעה על החוק
בקריאה הראשונה להצבעת אי-אמון כי מרצ היתה נגד החוק, וגם בקריאה השנייה
העמדה של סיעת מרצ היתה נגד החוק, וכיוון שהממשלה היא נגד החוק – לאור כל
האמור אין אפשרות להפוך את ההצבעה הזאת להצבעת אי-אמון, וגם אם זה יובא
להצבעה, לסיעת מרצ יהיה אסור להצביע לאחר מכן לפי עמדת הממשלה. תודה רבה.

היו"ר ר' מלול:

תודה. חברת הכנסת נעמי חזן, בבקשה.

היו"ר נ' חזן:

אדוני היושב-ראש, שתי הערות. ראשית, בזמן הדיון על ההסתייגויות – ואני מפנה
אותך לפרוטוקול – כדוברת האחרונה, אני הודעתי במפורש, שסיעת מרצ בעד ותגיש
בקשה לאי-אמון. אני מפנה אותך לפרוטוקול. שנית, אני מפנה אותך לעמוד 23
בתקנון הכנסת, כוכבית מס' 1, ואני מודיעה, שחבר הכנסת רן כהן הצביע נגד רק
על הסתייגות, אבל לא על סעיפים. סיעת מרצ הצביעה בעד החוק – אני מבקשת
לבדוק את הפרוטוקול – משום שאני הייתי המצביעה היחידה. תסתכלו ותראו
שתקנונית ההצעה לגבי האי-אמון תקפה לחלוטין. חבר הכנסת רן כהן יוסיף דברים.

היו"ר ר' מלול:

כן, בבקשה.

רן כהן (מרצ):

אדוני היושב-ראש, אילו היה חבר הכנסת גפני רגוע והיה עוקב אחר הדברים הוא
היה רואה, שההצבעה היחידה שהשתתפתי בה היתה הצבעה נגד הסתייגות על החוק.

קריאה:

– – –

רן כהן (מרצ):

אל תגיד לי לא. תלך ותבדוק. אגב, מה שאמרה חברת נעמי חזן נכון ותקף לגבי כל
סיעת מרצ.

דבר נוסף, אני הצבעתי נגד הסתייגות על החוק, במשמעות שאתה הצבעת נגד החוק.
תודה.

מאיר פרוש (יהדות התורה):

רק רגע, חבר הכנסת גפני – – –

היו"ר ר' מלול:

חבר הכנסת גפני כבר דיבר.

משה גפני (יהדות התורה):

אדוני היושב-ראש, רק משפט אחד.

היו"ר ר' מלול:

חבר הכנסת גפני, בלתי אפשרי להפוך זאת לדיון.

משה גפני (יהדות התורה):

לא, משפט אחד.

היו"ר ר' מלול:

אני לא יכול, אני מצטער. חבר הכנסת יהלום, בבקשה.

יוסי שריד (מרצ):

– – –

היו"ר ר' מלול:

חבר הכנסת שריד, תודה. אני יודע מה היא חוות דעתו של היועץ המשפטי, ואני
אפעל לפיה. אל דאגה.

שאול יהלום (מפד"ל):

אדוני היושב-ראש, עם כל הכבוד לסיעת מרצ, הצעתה לאי-אמון לא היתה חוקית.
היא יכולה להציע את הצעתה רק לפני ההצבעה בקריאה שלישית.

קריאות:

– – –

שאול יהלום (מפד"ל):

רק רגע, רק רגע. ואדוני, חסר פה שלב. מאחר שהתקבלו הסתייגויות, הרי שאדוני
היה צריך לשאול את יושב-ראש הוועדה אם הוא רוצה להצביע או לא. מאחר שאדוני
לא שאל, הרי שאנחנו לא נמצאים לפני הקריאה השלישית, וכל ההתלהבות של סיעת
מרצ עדיין לא במקומה.

נעמי חזן (מרצ):

– – –

היו"ר ר' מלול:

לא, לא, חברת הכנסת נעמי חזן. תם הדיון. נא לשבת.

נעמי חזן (מרצ):

תם הדיון. אם כן, זה הזמן להגיש בקשה להצבעת אי-אמון – – –

היו"ר ר' מלול:

חברת הכנסת נעמי חזן, נא לשבת.

אם כן, רבותי חברי הכנסת, חזקה עלינו מצוותו של היועץ המשפטי לכנסת, ואני
יכול לגלות לחברי הכנסת שהנושא הזה הועלה גם אתמול בוועדת האתיקה של הכנסת,
והיועץ המשפטי חיווה את דעתו בצורה ברורה, שהצעתה או בקשתה של סיעת מרצ
לראות בהצבעה על הצעת החוק הצבעת אי-אמון – תקפה, נכונה וחוקית, בתנאי
שכאשר יגיע מועד ההצבעה הם יצטרכו להצביע כנגד עמדת הממשלה. והיה ולא ינהגו
כך, זכותנו או זכותכם לתבוע – – –

דוד טל (ש"ס):

היועץ המשפטי אמר שההצבעה מתוקנת.

היו"ר ר' מלול:

תוכל לדון אתו לאחר מכן. – – – אפשר יהיה לתבוע את המצביעים או לקבול נגדם
לוועדת האתיקה.

משה גפני (יהדות התורה):

ההצבעה מתוקנת.

היו"ר ר' מלול:

חבר הכנסת דוד טל, כיושב-ראש הישיבה חזקה עלי, עם ברירה או בלית ברירה,
מצוותו של היועץ המשפטי של הכנסת. לפיכך אנחנו נקבל את דעתו ונראה בזה הצעת
אי-אמון. לפיכך, ההצבעה בקריאה שלישית תידחה. תודה, רבותי.

רבותי חברי הכנסת, אנחנו עוברים להמשך סדר-היום: הצעת חוק זכויות התלמיד,
בקריאה שנייה ובקריאה שלישית. יציג את ההצעה יושב-ראש ועדת החינוך והתרבות
של הכנסת, חבר הכנסת זבולון אורלב. בבקשה, חבר הכנסת אורלב.

קריאות:

– – –

היו"ר ר' מלול:

רבותי חברי הכנסת, זהו סדר-היום המופיע לפני. על מה תלינו? רק רגע, חבר
הכנסת אורלב, תיכף, בודקים איזה סדר-יום הוא הנכון.

הצעת חוק-יסוד: השפיטה (תיקון – מינוי נשיא בית-המשפט העליון, משנהו ושופטיו)

(הצעת חבר הכנסת ד' טל)

היו"ר ר' מלול:

רבותי, אני מתנצל. הונח לפני סדר-יום אחר, וכעת הובא לפני סדר-היום המדויק
יותר. הצעת חוק-יסוד: השפיטה (תיקון – מינוי נשיא בית-המשפט העליון, משנהו
ושופטיו), מאת חבר הכנסת דוד טל, מס' פ/1049. אפשר להצביע. רבותי, אני
אמתין עד שכולם ישבו. רבותי, אנחנו נמתין עוד דקה, שתי דקות עד שיגיעו
כולם, כי לא צלצלנו בזמן. נא לשבת במקומותיכם. אנחנו ממתינים.

משה גפני (יהדות התורה):

אדוני היושב-ראש, עבר הזמן, אפשר להצביע.

היו"ר ש' הלפרט:

חברי הכנסת, אפשר להצביע. הצעת חוק-יסוד: השפיטה (תיקון – מינוי נשיא
בית-המשפט העליון, משנהו ושופטיו).

הצבעה מס' 23

בעד ההצעה להעביר את הצעת החוק לדיון מוקדם בוועדה – 36

בעד ההצעה להסיר מסדר-היום את הצעת החוק – 41

נמנעים – 2 

ההצעה להסיר מסדר-היום את הצעת חוק-יסוד: השפיטה (תיקון – מינוי נשיא

בית-המשפט העליון, משנהו ושופטיו) נתקבלה.

היו"ר ש' הלפרט:

רוב של 41 נגד, 36 בעד, שני נמנעים – אני קובע, שהצעת חוק-יסוד: השפיטה
(תיקון – מינוי נשיא בית-המשפט העליון, משנהו ושופטיו) לא התקבלה.

הצעת חוק סדרי השלטון והמשפט (ביטול החלת המשפט, השיפוט והמינהל) (תיקון – הרוב הדרוש להחלת המשפט, השיפוט והמינהל), התש"ס–2000

(הצעת חבר הכנסת א' וילן)

היו"ר ש' הלפרט:

אנחנו עוברים לנושא הבא בסדר-היום: הצעת חוק סדרי השלטון והמשפט (ביטול
החלת המשפט, השיפוט והמינהל) (תיקון – הרוב הדרוש להחלת המשפט, השיפוט
והמינהל), התש"ס–2000, מס' פ/1559, של חבר הכנסת אבשלום וילן. הצבעה בלבד.

חברי הכנסת, אפשר להצביע.

הצבעה מס' 24

בעד ההצעה להעביר את הצעת החוק לדיון מוקדם בוועדה – 33

בעד ההצעה להסיר מסדר-היום את הצעת החוק – 46

נמנעים – 2 

ההצעה להסיר מסדר-היום את הצעת חוק סדרי השלטון והמשפט (ביטול החלת המשפט, השיפוט והמינהל) (תיקון – הרוב הדרוש להחלת המשפט, השיפוט והמינהל),

התש"ס–2000, נתקבלה.

היו"ר ש' הלפרט:

חברי הכנסת, אני קובע, שברוב של 46 נגד, 33 בעד, שני נמנעים, הצעת חוק סדרי
השלטון והמשפט לא התקבלה.

הצעת חוק האפוטרופוס הכללי (תיקון), התשנ"ט–1999

(הצעת קבוצת חברי הכנסת)

היו"ר ש' הלפרט:

אנחנו עוברים לסעיף הבא בסדר-היום: הצעת חוק האפוטרופוס הכללי (תיקון),
התשנ"ט–1999, מס' פ/765. תשובה והצבעה. מאחר שהשר איננו, אנחנו ניגש
להצבעה.

חברי הכנסת, אפשר להצביע.

הצבעה מס' 25

בעד ההצעה להעביר את הצעת החוק לדיון מוקדם בוועדה – 38

נגד – 40

נמנעים – 2

ההצעה להעביר את הצעת חוק האפוטרופוס הכללי (תיקון),

התשנ"ט–1999, לדיון מוקדם בוועדה לא נתקבלה.

היו"ר ש' הלפרט:

רוב של 40 נגד, 38 בעד ושני נמנעים – אני קובע, שהצעת חוק האפוטרופוס
הכללי, של חבר הכנסת אליעזר זנדברג, לא התקבלה.

הצעת חוק מימון מפלגות (תיקון – הוצאות בחירות), התש"ס–2000

(הצעת חבר הכנסת מ' גפני)

היו"ר ש' הלפרט:

אנו עוברים לנושא הבא בסדר-היום: הצעת חוק מימון מפלגות (תיקון – הוצאות
בחירות), התש"ס–2000, מס' פ/1598, של חבר הכנסת משה גפני. תשובה והצבעה. שר
המשפטים איננו. לכן אנחנו עוברים להצבעה.

חברי הכנסת, נא להצביע.

הצבעה מס' 26

בעד ההצעה להעביר את הצעת החוק לדיון מוקדם בוועדה – 47

נגד – 37

נמנעים – 1 

ההצעה להעביר את הצעת חוק מימון מפלגות (תיקון – הוצאות בחירות),

התש"ס–2000, לדיון מוקדם בוועדת הכספים נתקבלה.

היו"ר ש' הלפרט:

רוב של 47 בעד, 37 נגד, נמנע אחד – אני קובע, שהצעת חוק מימון מפלגות
(תיקון – הוצאות בחירות), התש"ס–2000, של חבר הכנסת משה גפני, התקבלה, והיא
עוברת לוועדת הכספים להכנה לקריאה ראשונה.

הצעת חוק חינוך ממלכתי (תיקון – הכללת תולדות הפעילות למען

העלייה לישראל מברית-המועצות), התש"ס–2000

(הצעת קבוצת חברי הכנסת)

היו"ר ש' הלפרט:

אנו עוברים לנושא הבא בסדר-היום: הצעת חוק חינוך ממלכתי (תיקון – הכללת
תולדות הפעילות למען העלייה לישראל מברית-המועצות), התש"ס–2000, מס'
פ/1744, של חבר הכנסת יולי אדלשטיין. תשובה והצבעה. השרה דליה איציק רוצה
להשיב? – לא.

חברי הכנסת, אנחנו עוברים להצבעה.

הצבעה מס' 27

בעד ההצעה להעביר את הצעת החוק לדיון מוקדם בוועדה – 70

נגד – 4

נמנעים – 6 

ההצעה להעביר את הצעת חוק חינוך ממלכתי (תיקון – הכללת תולדות הפעילות למען העלייה לישראל מברית-המועצות), התש"ס–2000, לדיון מוקדם בוועדת

החינוך והתרבות נתקבלה.

היו"ר ש' הלפרט:

רוב של 70 בעד, ארבעה נגד, שישה נמנעים – אני קובע, שהצעת חוק חינוך ממלכתי
(תיקון – הכללת תולדות הפעילות למען העלייה לישראל מברית-המועצות),
התש"ס–2000, של חבר הכנסת יולי אדלשטיין, התקבלה, והיא עוברת לוועדת החינוך
להכנה לקריאה ראשונה. תודה.

הצעת חוק חינוך ממלכתי (תיקון – העברת תלמידים בין מוסדות שונים), התש"ס–1999

(הצעת חבר הכנסת מ' גפני)

היו"ר ש' הלפרט:

חברי הכנסת, אנחנו עוברים לנושא הבא בסדר-היום: הצעת חוק חינוך ממלכתי
(תיקון – העברת תלמידים בין מוסדות שונים), התש"ס–1999, מס' פ/677, של חבר
הכנסת משה גפני. הצבעה בלבד.

חברי הכנסת, אפשר להצביע.

הצבעה מס' 28

בעד ההצעה להעביר את הצעת החוק לדיון מוקדם בוועדה – 50

נגד – 36

נמנעים – 2 

ההצעה להעביר את הצעת חוק חינוך ממלכתי (תיקון – העברת תלמידים בין מוסדות שונים), התש"ס–1999, לדיון מוקדם בוועדה שתקבע ועדת הכנסת נתקבלה.

היו"ר ש' הלפרט:

רוב של 50 בעד, 36 נגד, שני נמנעים – אני קובע, שהצעת חוק חינוך ממלכתי
(תיקון – העברת תלמידים בין מוסדות שונים), התש"ס–2000, של חבר הכנסת משה
גפני, התקבלה, והיא תעבור לוועדת החינוך והתרבות להכנה לקריאה ראשונה.

אופיר פינס-פז (ישראל אחת):

ועדת החוקה.

יוסי שריד (מרצ):

ועדת החוקה.

ענת מאור (מרצ):

ועדת החוקה.

היו"ר ש' הלפרט:

חברי הכנסת, ועדת הכנסת תחליט לאיזו ועדה להעביר את הצעת החוק של חבר הכנסת
משה גפני. יש חילוקי דעות. אני אמרתי ועדת החינוך, והיתה הצעה אחרת, ולכן
ועדת הכנסת תחליט לאיזו ועדה להעביר את הצעת החוק.

הצעת חוק שעות עבודה ומנוחה (תיקון – עבודה בימי מנוחה בחנות של אגודה שיתופית), התשנ"ט–1999

(הצעת חבר הכנסת מ' גפני)

היו"ר ש' הלפרט:

חברי הכנסת, אנחנו עוברים לנושא הבא בסדר-היום: הצעת חוק שעות עבודה ומנוחה
(תיקון – עבודה בימי מנוחה בחנות של אגודה שיתופית), התשנ"ט–1999; הצעת חוק
פ/272, של חבר הכנסת משה גפני.

אפשר להצביע. מי בעד? מי נגד?

הצבעה מס' 29

בעד ההצעה להעביר את הצעת החוק לדיון מוקדם בוועדה – 47

נגד – 35

נמנעים – 2 

ההצעה להעביר את הצעת חוק שעות עבודה ומנוחה (תיקון – עבודה בימי מנוחה

בחנות של אגודה שיתופית), התשנ"ט–1999, לדיון מוקדם בוועדה

שתקבע ועדת הכנסת נתקבלה.

היו"ר ש' הלפרט:

חברי הכנסת, רוב של 47 בעד, 35 נגד, שני נמנעים – אני קובע, שהצעת חוק שעות
עבודה ומנוחה, של חבר הכנסת משה גפני, נתקבלה, והיא תעבור לוועדת העבודה
והרווחה.

אבשלום וילן (מרצ):

– – –

סילבן שלום (הליכוד):

ועדת החוץ והביטחון.

היו"ר ש' הלפרט:

חברי הכנסת, ועדת הכנסת תחליט לאיזו ועדה להעביר את הצעת החוק להכנה לקריאה
ראשונה.

סילבן שלום (הליכוד):

– – –

היו"ר ש' הלפרט:

להוסיף את ההצבעה של – – –

הצעת חוק שעות עבודה ומנוחה (תיקון – עבודה בימי מנוחה בחנות של אגודה שיתופית), התשנ"ט–1999

(הצעת חבר הכנסת מ' פרוש)

היו"ר ש' הלפרט:

אנחנו עוברים לנושא הבא בסדר-היום: הצעת חוק שעות עבודה ומנוחה (תיקון –
עבודה בימי מנוחה בחנות של אגודה שיתופית), התשנ"ט–1999; הצעת חוק פ/666,
של חבר הכנסת מאיר פרוש.

אפשר להצביע.

הצבעה מס' 30

בעד ההצעה להעביר את הצעת החוק לדיון מוקדם בוועדה – 45

נגד – 38

נמנעים – 2 

ההצעה להעביר את הצעת חוק שעות עבודה ומנוחה (תיקון – עבודה בימי מנוחה בחנות של אגודה שיתופית), התשנ"ט–1999, לדיון מוקדם בוועדה שתקבע ועדת הכנסת נתקבלה.

היו"ר ש' הלפרט:

חברי הכנסת, אני קובע, שברוב של 45 בעד, 38 נגד, שני נמנעים, הצעת חוק שעות
עבודה ומנוחה, של חבר הכנסת מאיר פרוש, התקבלה, והיא תעבור לוועדת העבודה
והרווחה להכנתה לקריאה ראשונה.

קריאות:

– – –

היו"ר ש' הלפרט:

חברי הכנסת, ועדת הכנסת תחליט לאיזו ועדה להעביר את הצעת החוק של חבר הכנסת
מאיר פרוש.

הצעת חוק לתיקון פקודת מס הכנסה (תרומה למוסד ציבורי), התש"ס–2000

(הצעת קבוצת חברי הכנסת)

היו"ר ש' הלפרט:

אנו עוברים לנושא הבא בסדר-היום: הצעת חוק לתיקון פקודת מס הכנסה (תרומה
למוסד ציבורי), התש"ס–2000; הצעת חוק פ/1544, של חבר הכנסת יורי שטרן.
הצבעה בלבד.

אפשר להצביע.

הצבעה מס' 31

בעד ההצעה להעביר את הצעת החוק לדיון מוקדם בוועדה – 49

נגד – 32

נמנעים – 2 

ההצעה להעביר את הצעת חוק לתיקון פקודת מס הכנסה (תרומה למוסד ציבורי),

התש"ס–2000, לדיון מוקדם בוועדה שתקבע ועדת הכנסת נתקבלה.

היו"ר ש' הלפרט:

חברי הכנסת, אני קובע, שברוב של 49 בעד, 32 נגד, שני נמנעים, הצעת החוק
לתיקון פקודת מס הכנסה (תרומה למוסד ציבורי), התש"ס–2000, של חבר הכנסת
יורי שטרן, התקבלה, ותעבור לוועדת הכנסת שתחליט לאיזו ועדה להעביר את הצעת
החוק להכנה לקריאה ראשונה.

הצעת חוק המרכז הלאומי לגבורה והנצחה, הר-איתן, התש"ס–2000

(הצעת קבוצת חברי הכנסת)

היו"ר ש' הלפרט:

אנחנו עוברים לנושא הבא בסדר-היום: הצעת חוק המרכז הלאומי לגבורה והנצחה,
הר-איתן, התש"ס–2000; הצעת חוק פ/2138, של חבר הכנסת ראובן ריבלין וקבוצת
חברי הכנסת. חבר הכנסת ריבלין, בבקשה.

ראובן ריבלין (הליכוד):

אדוני היושב-ראש, חברי הכנסת, פרויקט הר-איתן נמצא על סדר-יומה של המדינה
כבר כמה שנים. אנחנו מבקשים פעם נוספת להעלות בקריאה טרומית את הנושא של
הר-איתן, שהוא הר הנצחה מול הר-הרצל ו"יד ושם", המנציח את כל חללי צה"ל
לדורותיהם.

יש מחלוקת גדולה אם צריך מרכז אחד או כמה מרכזים. על כל פנים, 47 חברי כנסת
חתמו על הצעת החוק הזאת.

יושב-ראש הקואליציה ביקש ממני להכריז ולהצהיר, שלא אתקדם עם חוק זה אלא
בהסכמת הממשלה. הודעתי על כך גם למרכז.

אני מבקש מהחברים כולם להתאחד בהצבעה על מנת שהעניין יעלה על סדר-היום
ונתחיל לקדם אותו מתוך תיאום מלא עם הממשלה, כי הפרויקט הוא פרויקט שמחייב
הוצאה גדולה, ועם זאת הוא אחד מקודשי הקודשים של מדינת ישראל. תודה רבה.

היו"ר ש' הלפרט:

תודה לחבר הכנסת ראובן ריבלין.

חברי הכנסת, אנחנו עוברים להצבעה.

הצבעה מס' 32

בעד ההצעה להעביר את הצעת החוק לדיון מוקדם בוועדה – 61

נגד – 14

נמנעים – 2 

ההצעה להעביר את הצעת חוק המרכז הלאומי לגבורה והנצחה, הר-איתן, התש"ס–2000,

לדיון מוקדם בוועדת החוץ והביטחון נתקבלה.

היו"ר ש' הלפרט:

חברי הכנסת, ברוב של 61 בעד, 14 נגד, שני נמנעים, אני קובע שהצעת חוק המרכז
הלאומי לגבורה והנצחה, הר-איתן, התש"ס–2000, של חבר הכנסת ראובן ריבלין
אושרה, והיא תעבור לוועדת החוץ והביטחון להכנה לקריאה ראשונה.

הצעת חוק מרשם האוכלוסין (תיקון – רישום לאום), התש"ס–2000

(הצעת חבר הכנסת א' רובינשטיין)

היו"ר ש' הלפרט:

חברי הכנסת, אנו עוברים לנושא הבא בסדר-היום: הצעת חוק מרשם האוכלוסין
(תיקון – רישום לאום), התש"ס–2000; הצעת חוק פ/1381, של חבר הכנסת אמנון
רובינשטיין. נא להצביע.

הצבעה מס' 33

בעד ההצעה להעביר את הצעת החוק לדיון מוקדם בוועדה – 40

נגד – 48

נמנעים – 1 

ההצעה להעביר את הצעת חוק מרשם האוכלוסין (תיקון – רישום לאום), התש"ס–2000,

לדיון מוקדם בוועדת החוקה, חוק ומשפט לא נתקבלה.

היו"ר ש' הלפרט:

חברי הכנסת, רוב של 48 נגד, 40 בעד, אחד נמנע. אני קובע, שהצעת חוק מרשם
האוכלוסין (תיקון – רישום לאום), התש"ס–2000, של חבר הכנסת אמנון
רובינשטיין, לא נתקבלה.

הצעת חוק זכויות התלמיד, התש"ס–2000

(קריאה שנייה וקריאה שלישית)

היו"ר ש' הלפרט:

חברי הכנסת, אנחנו עוברים לנושא הבא בסדר-היום: הצעת חוק זכויות התלמיד,
התש"ס–2000, בקריאה שנייה ובקריאה שלישית. יציג את ההצעה יושב-ראש ועדת
החינוך, חבר הכנסת זבולון אורלב, בבקשה.

זבולון אורלב (יו"ר ועדת החינוך והתרבות):

אדוני היושב-ראש, חברי הכנסת, אני מתכבד להביא לאישור הכנסת בקריאה שנייה
ובקריאה שלישית את הצעת חוק זכויות התלמיד, שיזם חבר הכנסת סילבן שלום,
שמשום מה מפריע לי ברגע זה, ואני רוצה לברך אותו על היוזמה.

זו אחת מהצעות החוק החשובות בעשור האחרון, והיא מהווה פריצת דרך באשר היא
מסדירה את מעמדו של התלמיד בבית-הספר. היא מסדירה את מעמדו קודם כול בכך
שהתלמיד והוריו יהיו זכאים לקבל את ההנחיות, את ההוראות של משרד החינוך, כי
בדרך כלל ההוראות נעצרות בבתי-הספר ולא מגיעות להורים.

החוק מגן על הילד מבחינה של איסור אפליה. אני רוצה לומר לידידי בכנסת
שמייצגים זרמי חינוך שונים – הצעת החוק הזאת של איסור אפליה איננה באה
לפגוע כהוא זה במעמד הסטטוטורי של זרמי החינוך העצמאי, אם זה החינוך
הממלכתי, הממלכתי-דתי, החינוך העצמאי, המעיין, המוכרים שאינם רשמיים
ומוסדות הפטור, כיוון שבאיסור האפליה יש חופש מלא לבתי-הספר לקבל את
התלמידים על-פי מה שקיבלו עד היום, בין שמדובר בכך שאין כל פגיעה בעצמאות
החינוכית של בתי-ספר דתיים וחרדיים, או ממלכתיים או התיישבותיים. אין גם
פגיעה של החוק הזה בבתי-ספר חד-מיניים.

החוק הזה מסדיר את נושא ההרחקה של תלמיד ומסדיר ועדת שימוע על מנת שהרחקה
של תלמיד תיעשה תוך מתן אפשרות להורים ולתלמידים לקבל את הנימוקים ולערער
בפני מנהל מחוז של משרד החינוך, בוועדת שימוע שנמצאת לידו.

החוק הזה מסדיר את הזכות להיבחן בבחינות בגרות וגם את האיסור לנקוט אלימות
גופנית או אמצעים משפילים כלפי תלמידים.

אני מציע ומייעץ ומבקש מחברי הכנסת לתמוך בהצעת החוק, שתהיה חלק מהבשורות
הגדולות לקראת פתיחת שנת הלימודים הבאה עלינו לטובה. תודה.

היו"ר ש' הלפרט:

תודה לחבר הכנסת זבולון אורלב, יושב-ראש ועדת החינוך והתרבות.

חברי הכנסת, להצעת חוק זכויות התלמיד יש כמה הסתייגויות. לסעיף 7 יש
הסתייגות של חבר הכנסת סילבן שלום. חבר הכנסת סילבן שלום, אתה רוצה לנמק?

סילבן שלום (הליכוד):

לא.

היו"ר ש' הלפרט:

חבר הכנסת סילבן שלום מסיר את ההסתייגות. לא רוצה לנמק.

חבר הכנסת משה גפני, רוצה לנמק את ההסתייגות? לא רוצה לנמק.

חבר הכנסת סילבן שלום, לסעיף 9.

סילבן שלום (הליכוד):

לא מנמק.

היו"ר ש' הלפרט:

לא מנמק. חברי הכנסת, הסתייגות נוספת של חבר הכנסת סילבן שלום אחרי סעיף 9,
גם כן לא מנמק.

לסעיף 11 הסתייגות של חברת הכנסת תמר גוז'נסקי. בבקשה, חמש דקות.

תמר גוז'נסקי (חד"ש):

אדוני היושב-ראש, חברי הכנסת, אני רוצה לברך את חבר הכנסת סילבן שלום על
הצעת החוק, ואני חושבת שאנחנו צריכים להתחיל מהלך שהצעת החוק הזאת תהיה חלק
ממנו, מהלך של עיגון זכויות של ילדים בכלל ותלמידים בפרט בחברה הישראלית.

אנחנו כולנו משלמים מס שפתיים לאמנה הבין-לאומית לזכויות הילד. כולנו
מצהירים שאנחנו מכירים בזכויות ילדים, ובכל זאת באופן מעשי, דעתו של הילד
בהרבה מאוד מקרים לא נשמעת, האינטרסים שלו בהרבה מאוד מקרים לא מוגנים,
והרבה פעמים אנחנו מתרגמים את האמנה לזכויות הילד כאילו זו אמנה שבה מותר
לילד רק להתלונן.

הכוונה של האמנה איננה רק להתלונן, אלא לבצע את הזכויות האלה, לתת לו בפועל
אפשרות לא רק להביע את דעתו, אלא גם להתחשב בדעתו.

חברי הכנסת, אני חשבתי שהיה טוב שהצעת החוק תכלול סעיף שיגן על תלמידים
מפני הפרקטיקה הנוראה והאיומה, כאשר בשל קשיים כלכליים של ההורים, נמנע
מהילדים ללכת לתיאטרון או להשתתף באירוע אחר, לרבות בטיול שנתי. אנחנו
יודעים, שהמקרים האלה הם לא מעטים, וילדים נשארים בבית כי ההורים לא יכולים
להשתתף בהוצאות הגבוהות של הטיול השנתי. עם זאת, מאחר שהנושא הוא מורכב,
כפי שהסתבר לי במשך הזמן, אני לא אבקש מהכנסת להצביע על הנושא הזה, אבל עצם
העלאת הבעיה – אני חושבת שהיא במקומה.

אני חושבת שצריך היה שמשרד החינוך יקפיד על כך ששום ילד לא ייעדר משום
פעילות בית-ספרית בשל הקשיים הכלכליים של הוריו, וחשוב מאוד שבמידת הצורך
תימצא או קרן או דרך אחרת להבטיח שכל ילד ישתתף בכל פעילות בית-ספרית.
תודה.

היו"ר ש' הלפרט:

תודה.

חברי הכנסת, אנחנו עוברים להצבעה.

סילבן שלום (הליכוד):

רגע, רגע, אין לי זכות לומר מלה, כמציע החוק?

היו"ר ש' הלפרט:

חברי הכנסת, יושב-ראש ועדת החינוך והתרבות, חבר הכנסת זבולון אורלב, בבקשה.

זבולון אורלב (יו"ר ועדת החינוך והתרבות):

אני רק רוצה לבקש – – –

תמר גוז'נסקי (חד"ש):

– – –

זבולון אורלב (יו"ר ועדת החינוך והתרבות):

הודעת? תודה.

היו"ר ש' הלפרט:

אדוני יושב-ראש ועדת החינוך, אתה מוותר?

זבולון אורלב (יו"ר ועדת החינוך והתרבות):

כן.

היו"ר ש' הלפרט:

חבר הכנסת סילבן שלום, אתה רוצה לדבר?

סילבן שלום (הליכוד):

אחרי ההצבעה.

היו"ר ש' הלפרט:

חברי הכנסת, אנחנו עוברים להצבעה. לסעיפים 6-1 אין הסתייגויות. מי בעד הצעת
החוק – סעיפים 6-1?

הצבעה מס' 34

בעד סעיפים 6-1 – 54

נגד – אין

נמנעים – 1

סעיפים 6-1 נתקבלו.

היו"ר ש' הלפרט:

חברי הכנסת, רוב של 54 בעד, אפס מתנגדים, נמנע אחד – אני קובע, שהסעיפים
6-1 התקבלו, כנוסח הוועדה.

לסעיף 7 יש הסתייגות של חבר הכנסת סילבן שלום. אפשר להצביע – מי בעד?

הצבעה מס' 35

סילבן שלום (הליכוד):

סליחה, שנייה אחת – – – בתוך 30 יום אין מגבלה – – – חייבים – – –

זבולון אורלב (יו"ר ועדת החינוך והתרבות):

– – –

סילבן שלום (הליכוד):

– – –

משה גפני (יהדות התורה):

אדוני היושב-ראש, על מה זה?

קריאות:

– – –

היו"ר ש' הלפרט:

חברי הכנסת, אנחנו ניגשים להצבעה על הסתייגותו של חבר הכנסת סילבן שלום
לסעיף 7.

הצבעה מס' 37

בעד ההסתייגות של חבר הכנסת ס' שלום לסעיף 7 – 17

נגד – 33

נמנעים – 3

ההסתייגות של חבר הכנסת ס' שלום לסעיף 7 לא נתקבלה.

היו"ר ש' הלפרט:

חברי הכנסת, רוב של 33 נגד, 17 בעד, 3 נמנעים – אני קובע, שהסתייגותו של
חבר הכנסת סילבן שלום לא התקבלה.

חבר הכנסת משה גפני, רוצה להצביע על ההסתייגות שלך?

משה גפני (יהדות התורה):

– – –

היו"ר ש' הלפרט:

חברי הכנסת, ההסתייגות של חבר הכנסת משה גפני כוללת גם את התיקון שהוא הגיש
להצעת החוק.

חברי הכנסת, אפשר להצביע, בבקשה. מי בעד, מי נגד?

הצבעה מס' 38

בעד ההסתייגות של חבר הכנסת מ' גפני לסעיף 7 – 41

נגד – 26

נמנעים – 1

ההסתייגות של חבר הכנסת מ' גפני לסעיף 7 נתקבלה.

היו"ר ש' הלפרט:

חברי הכנסת, רוב של 41 בעד, 26 נגד, נמנע אחד – אני קובע, שהסתייגותו של
חבר הכנסת משה גפני, לרבות התיקון, התקבלה.

חברי הכנסת, אנחנו מצביעים על סעיף 7, לרבות ההסתייגות של חבר הכנסת משה
גפני והתיקון.

הצבעה מס' 39

בעד סעיף 7 – 37

נגד – 21

נמנעים – 2 

סעיף 7, כהצעת הוועדה עם ההסתייגות שנתקבלה, לרבות התיקון, נתקבל.

היו"ר ש' הלפרט:

חברי הכנסת, אני קובע, שברוב של 37 בעד, 21 נגד, שני נמנעים, סעיף 7 התקבל,
לרבות הסתייגותו של חבר הכנסת משה גפני והתיקון.

לסעיף 8 אין הסתייגויות. חברי הכנסת, מי בעד סעיף 8, כנוסח הוועדה? נא
להצביע.

הצבעה מס' 40

בעד סעיף 8 – 56

נגד – 3

נמנעים – 1

סעיף 8 נתקבל.

היו"ר ש' הלפרט:

חברי הכנסת, רוב של 56 בעד, שלושה מתנגדים, נמנע אחד – אני קובע, שסעיף 8
התקבל, לפי נוסח הוועדה.

יוסף לפיד (שינוי):

אדוני היושב-ראש, נא לתקן טעות שלי – – –

קריאות:

אי-אפשר.

היו"ר ש' הלפרט:

חברי הכנסת, אני מבקש לתקן את הצבעתו של חבר הכנסת יוסף לפיד, שהוא בעד
הסעיף.

חברי הכנסת, לסעיף 9 יש הסתייגות של חבר הכנסת סילבן שלום. חבר הכנסת סילבן
שלום, מסיר?

סילבן שלום (הליכוד):

כן.

היו"ר ש' הלפרט:

חבר הכנסת סילבן שלום מסיר.

חבר הכנסת סילבן שלום, "אחרי סעיף 9 יבוא:" – אתה גם מסיר?

סילבן שלום (הליכוד):

לא, את זה לא. אי-אפשר להוריד – – – בשל התנהגות – – – מתוך חוזר משרד
החינוך. העתקתי מלה במלה – – –

קריאות:

– – –

יוסי שריד (מרצ):

– – –

דוד אזולאי (ש"ס):

הוא כבר לא שר החינוך, מה אתה שואל אותו?

היו"ר ש' הלפרט:

חברי הכנסת, אנחנו מצביעים על סעיף 9, כנוסח הוועדה. מי בעד? מי נגד?

הצבעה מס' 41

בעד סעיף 9 – 53

נגד – 6

נמנעים – 2

סעיף 9 נתקבל.

היו"ר ש' הלפרט:

חברי הכנסת, רוב של 53 בעד, שישה נגד, שני נמנעים – אני קובע, שסעיף 9
התקבל, כנוסח הוועדה.

חבר הכנסת סילבן שלום, "אחרי סעיף 9" – אתה רוצה להצביע?

סילבן שלום (הליכוד):

לא. יש לך עוד סעיף אחד.

היו"ר ש' הלפרט:

אין.

קריאות:

– – –

יוסי שריד (מרצ):

– – – היא אמרה לא להצביע – – –

היו"ר ש' הלפרט:

חבר הכנסת סילבן שלום, אתה רוצה להצביע?

סילבן שלום (הליכוד):

כן.

היו"ר ש' הלפרט:

חברי הכנסת, אנחנו נצביע על הסתייגותו של חבר הכנסת סילבן שלום: "אחרי סעיף
9 יבוא:". נא להצביע.

סילבן שלום (הליכוד):

רגע, על מה הצבענו קודם?

קריאה:

על סעיף 9.

סילבן שלום (הליכוד):

9 – הורדתי את ההסתייגות. רק על 10 הצבענו קודם.

היו"ר ש' הלפרט:

על 9 אנחנו הצבענו קודם.

סילבן שלום (הליכוד):

9 לא, אני אמרתי שאני מסיר.

היו"ר ש' הלפרט:

"אחרי סעיף 9" ההסתייגות שלך, חבר הכנסת סילבן שלום.

סילבן שלום (הליכוד):

סעיף 10 – – – על זה הצבענו?

היו"ר ש' הלפרט:

לא. אנחנו מצביעים עכשיו "אחרי סעיף 9 יבוא:" – התיקון.

סילבן שלום (הליכוד):

– – –

היו"ר ש' הלפרט:

על סעיף 9, כנוסח הוועדה.

סילבן שלום (הליכוד):

אבל הורדתי את ההסתייגות – – –

היו"ר ש' הלפרט:

כנוסח הוועדה – הצבענו. הצבענו על סעיף 9 כנוסח הוועדה. עכשיו אנחנו
מצביעים על ההסתייגות שלך, חבר הכנסת סילבן שלום, "אחרי סעיף 9 יבוא".

חברי הכנסת, נא להצביע.

הצבעה מס' 43

בעד ההסתייגות של חבר הכנסת ס' שלום אחרי סעיף 9 – 21

נגד – 28

נמנעים – 5

ההסתייגות של חבר הכנסת ס' שלום אחרי סעיף 9 לא נתקבלה.

היו"ר ש' הלפרט:

חברי הכנסת, רוב של 28 נגד, 21 בעד, חמישה נמנעים. אני קובע, שההסתייגות של
חבר הכנסת סילבן שלום "אחרי סעיף 9 יבוא:" לא התקבלה.

חברי הכנסת, לסעיף 10 אין הסתייגויות. אנחנו עוברים להצבעה על סעיף 10
כנוסח הוועדה. מי בעד, מי נגד – נא להצביע.

הצבעה מס' 44

בעד סעיף 10 – 54

נגד – אין

נמנעים – 5

סעיף 10 נתקבל.

היו"ר ש' הלפרט:

חברי הכנסת, רוב של 54 בעד, אין מתנגדים, 5 נמנעים. אני קובע, שסעיף 10
התקבל כנוסח הוועדה.

לסעיף 11 יש הסתייגות של חברת הכנסת תמר גוז'נסקי.

רן כהן (מרצ):

היא איננה, אי-אפשר להצביע.

יוסי שריד (מרצ):

היא איננה כי היא לא רוצה להצביע על זה.

היו"ר ש' הלפרט:

היא לא רוצה להצביע.

אם כך, חברי הכנסת, נצביע על סעיף 11 כנוסח הוועדה. מי בעד ומי נגד – נא
להצביע.

הצבעה מס' 45

בעד סעיף 11 – 51

נגד – 1

נמנעים – 5

סעיף 11 נתקבל.

היו"ר ש' הלפרט:

חברי הכנסת, רוב של 51 בעד, מתנגד אחד, חמישה נמנעים. אני קובע, שסעיף 11
התקבל כנוסח הוועדה.

חברי הכנסת, מסעיף 12 עד 20 אין הסתייגויות. יש תיקון טכני לסעיף 19. אנחנו
מצביעים על סעיף 12 עד 20, לרבות התיקון הטכני לסעיף 19.

סילבן שלום (הליכוד):

מה התיקון הטכני?

היו"ר ש' הלפרט:

במקום סעיף 3(ב), סעיף 3ב.

הצבעה מס' 46

בעד סעיפים 20-12, לרבות התיקון הטכני לסעיף 19 – 50

נגד – אין

נמנעים – 6

סעיפים 20-12, לרבות התיקון הטכני לסעיף 19, נתקבלו.

היו"ר ש' הלפרט:

חברי הכנסת, אני קובע, שברוב של 50 בעד, אין מתנגדים, שישה נמנעים, סעיפים
20-12 נתקבלו כנוסח הוועדה, לרבות התיקון הטכני.

אדוני יושב-ראש הוועדה, האם אתה מסכים להביא את החוק לקריאה שלישית?

זבולון אורלב (יו"ר ועדת החינוך והתרבות):

לא. על-פי סעיף 127, אני מבקש להחזיר את החוק לדיון בוועדת החינוך והתרבות.

היו"ר ש' הלפרט:

אדוני יושב-ראש הוועדה, אתה צריך לנמק מדוע אתה מבקש להצביע על סעיף 127.

זבולון אורלב (יו"ר ועדת החינוך והתרבות):

אדוני היושב-ראש, למיטב ידיעתי, על-פי סעיף 127 אינני חייב לנמק. אבל אם
אני חייב לנמק: הואיל והתקבלה הסתייגות, אני רוצה להחזיר את הדיון לוועדה.

היו"ר ש' הלפרט:

חברי הכנסת, בנושא הצעת חוק זכויות התלמיד, מאחר שיושב-ראש ועדת החינוך
והתרבות לא ביקש להצביע בקריאה שלישית, לפי סעיף 130 לתקנון, ההצבעה נדחית
למועד אחר.

חברי הכנסת, אנחנו עוברים לנושא הבא, דיון משולב של שני חוקים: הצעת חוק
הביטוח הלאומי (תיקון מס' 40) (העלאת שיעור הקצבה לנכה), התש"ס–2000, קריאה
ראשונה, של חבר הכנסת יורי שטרן; והצעת חוק הנכים (זכויות שונות),
התש"ס–2000. חבר הכנסת יורי שטרן – איננו. חבר הכנסת סילבן שלום – איננו.

הצעת חוק השאלת ספרי לימוד, התש"ס–2000

(קריאה ראשונה)

היו"ר ש' הלפרט:

חברי הכנסת מאחר שמציעי החוק, חברי הכנסת יורי שטרן וסילבן שלום, לא
נמצאים, אנחנו נעבור לנושא הבא בסדר-היום: הצעת חוק השאלת ספרי לימוד,
התש"ס–2000, קריאה ראשונה, של חברי הכנסת מיכאל קליינר, מיכאל נודלמן
וקבוצת חברי כנסת, יהודית נאות וקבוצת חברי הכנסת – הצבעה.

סילבן שלום (הליכוד):

מה עם חוק הנכים?

היו"ר ש' הלפרט:

לא היית כאן.

סילבן שלום (הליכוד):

אוי באמת.

היו"ר ש' הלפרט:

חבר הכנסת סילבן שלום, קראתי את השם שלך.

סילבן שלום (הליכוד):

– – –

היו"ר ש' הלפרט:

בסדר, מייד אחר כך.

הצבעה מס' 47

בעד ההצעה להעביר את הצעת החוק לוועדה – 31

נגד – אין

נמנעים – אין

ההצעה להעביר את הצעת חוק השאלת ספרי לימוד, התש"ס–2000,

לוועדת החינוך והתרבות נתקבלה.

היו"ר ש' הלפרט:

חברי הכנסת, רוב של 31 בעד, אין מתנגדים ואין נמנעים. אני קובע, שהצעת חוק
השאלת ספרי לימוד, התש"ס–2000, נתקבלה בקריאה ראשונה. אני מבקש להוסיף את
ההצבעה של חבר הכנסת נודלמן.

חברי הכנסת, אנחנו עוברים לנושא הבא בסדר-היום: הצעת חוק הנכים (זכויות
שונות), התש"ס–2000 – – –

קריאות:

לא, לא.

סילבן שלום (הליכוד):

חבר'ה, שלוש דקות.

קריאות:

לא.

היו"ר ש' הלפרט:

הסעיף שלו הוא לפני.

יצחק כהן (ש"ס):

לא. יש סדר.

סילבן שלום (הליכוד):

בסדר, תעשה את חוק השפיטה ואחרי זה אנחנו.

אופיר פינס-פז (ישראל אחת):

– – –

היו"ר ש' הלפרט:

הוא ירד מהבמה. סילבן שלום לא רוצה שיביאו את זה.

אופיר פינס-פז (ישראל אחת):

– – –

דוד אזולאי (ש"ס):

תעשה הצבעה עכשיו.

ראובן ריבלין (הליכוד):

אין סדר-יום?

היו"ר ש' הלפרט:

חברי הכנסת, אנחנו עוברים לנושא הבא בסדר-היום: הצעת חוק-יסוד: החקיקה –
קריאה ראשונה, מטעם ועדת החוקה, חוק ומשפט.

קריאות:

– – –

היו"ר ש' הלפרט:

חברי הכנסת, אני מכריז על הפסקה של חמש דקות.

(הישיבה נפסקה בשעה 14:01 ונתחדשה בשעה 14:05.)

היו"ר א' בורג:

חברי הכנסת, אני מבקש לשבת. רבותי חברי הכנסת, חידשנו את הישיבה.

אופיר פינס-פז (ישראל אחת):

אני לא מוכן שינהלו – – –

היו"ר א' בורג:

אדוני, האם אתה מוכן שאני אנהל את הישיבה?

אופיר פינס-פז (ישראל אחת):

כן.

היו"ר א' בורג:

אני מודה לאדוני. תודה.

חבר הכנסת יהלום, בוא ננסה להבהיר במה עסקינן.

שאול יהלום (מפד"ל):

אדוני היושב-ראש, קודם כול, בואו נדייק בעובדות, כי כמה חברי כנסת, לרבות
יושב-ראש הקואליציה, נכנסו באמצע ומסלפים את העובדות.

ובכן, על-פי סדר-היום – וזה מה שהיה, אדוני היושב-ראש, הואל נא לשמוע –
כאשר הסתיים הדיון לפי סדר-היום בהצעת חוק זכויות התלמיד, קריאה שנייה
ושלישית, קרא היושב-ראש, חבר הכנסת הלפרט, לחבר הכנסת יורי שטרן להציג את
הצעת החוק שלו. הוא לא היה באולם. עבר היושב-ראש להצעת החוק הבאה, חוק
הנכים, של חבר הכנסת סילבן שלום. הוא לא היה באולם. החליט היושב-ראש: אם
כך, אני מדלג על שני החוקים האלה, או שהוא אמר שהוא מבטל, אינני זוכר, ואני
עובר לסעיף הבא – הצעת חוק השאלת ספרי לימוד. היתה הצבעה על הצעת החוק
הזאת, והיא נתקבלה. ואז נכנסו לאולם המליאה חבר הכנסת סילבן שלום וחבר
הכנסת יורי שטרן.

הטענה, היא שמאחר שהם לא היו – צריך להמשיך לסעיף ח' בסדר-היום, הצעת
חוק-יסוד: החקיקה, זה דבר ברור, ולא לחזור לאחור.

היו"ר א' בורג:

תודה. חבר הכנסת סילבן שלום, בבקשה.

סילבן שלום (הליכוד):

אדוני היושב-ראש, ברגע שנגמר חוק זכויות התלמיד ניגשנו אני ויושב-ראש
הוועדה, חבר הכנסת זבולון אורלב, פה למסדרון. היתה קריאה מהירה של שתי
הצעות החוק. מייד כשנגמרה הקריאה נכנסתי פנימה, זה הועבר להצבעה, התחילו את
ההצבעה, והוא קרא לי, לאחר שהיתה ההצבעה, לעלות לדוכן.

היו"ר א' בורג:

חבר הכנסת הלפרט?

סילבן שלום (הליכוד):

כן, חבר הכנסת הלפרט, היושב-ראש. עמדתי כבר על הדוכן. כשעמדתי על הדוכן
ורציתי לומר את דברי התחוללה כאן מהומה. אופיר פינס טען שאם זה לא יהיה
עכשיו זה לא יהיה בכלל, כי הוא רוצה למשוך. לעומת זאת, האחרים אמרו: בואו
נעשה את ההצבעה קודם, כי זאת קריאה ראשונה שיכולה להימשך הרבה זמן ויש הרבה
מאוד דוברים. אמרו: קודם כול, נעשה את ההצבעה על חוק-יסוד: החקיקה, ולאחר
מכן תידון ההצעה שלך. אמרתי שמבחינתי אין לי בעיה לחכות עוד עשר שניות. זה
בדיוק עשר שניות. מה שתחליטו. היתה כאן מהומת אלוהים. כך נגמרה הישיבה.

עכשיו אתה אמור לחדש אותה בהחלטה אחת: או שעכשיו אני עולה וממשיך, או
שמצביעים על הצעת חוק-יסוד: החקיקה, שזה עשר שניות, ואז עוברים להצעת חוק
הנכים.

היו"ר א' בורג:

תודה. רבותי חברי הכנסת, אני מבקש מחבר הכנסת ריבלין ומחבר הכנסת פינס לבוא
לרגע לדוכן, בבקשה.

סליחה, חבר הכנסת גפני, ביקשתי רק משני חברי הכנסת שייגשו הנה, תודה רבה.
אתה תדע הכול, אני מבקש להתרחק. חבר הכנסת גמליאל, אני מבקש להתרחק מהדוכן.
חבר הכנסת גמליאל. רבותי, סליחה, יש בבניין הזה רק שתי ישויות, קואליציה
ואופוזיציה. תנו לי רגע לשמוע. חבר הכנסת גמליאל, אדוני יתפנה מכאן בבקשה.

מאיר פרוש (יהדות התורה):

מי מייצג אותי?

דוד אזולאי (ש"ס):

אדוני היושב-ראש, יש קואליציה, יש אופוזיציה ויש ש"ס.

היו"ר א' בורג:

חבר הכנסת דהן, אני מבקש להתרחק מכאן. רבותי, אני אקרא לכם. אתם רוצים
שאפסיק את הישיבה? תשמרו על הכבוד של המקום הזה.

חברי הכנסת, אני מבקש שייגשו לכאן יושב-ראש הקואליציה, יושב-ראש
האופוזיציה, נציגי הסיעות החרדיות שדעתם היא אחרת לגבי הנוהל שבו צריכה
להתקיים ההצבעה. אני מבקש לחזור אלי עם הסכמה בנושא הזה.

יהודית נאות (שינוי):

אדוני היושב-ראש, אולי צריך לעשות הפסקה.

היו"ר א' בורג:

מייד, עוד שתי דקות נגיע לזה בהסכמה.

אני שואל את חברי הכנסת על כל דעות הבית – זה כבר לא סיעות, זאת חלוקה
על-פי דעות ולא חלוקה על-פי סיעות – מוכנים בהסכמה לחזור לסדר-היום, לאמור,
דיון משולב על נושא הנכים, לאחר מכן, נושא ח' כבר הצבענו, הוסר מסדר-היום,
לאמור ספרי לימוד, ואחרי כן, הצעת חוק-יסוד: החקיקה, כדי להחזיר את הסדר,
מקובל על דעת כולם?

ראובן ריבלין (הליכוד):

כן.

משה גפני (יהדות התורה):

כן.

היו"ר א' בורג:

תודה רבה.

הצעת חוק הנכים (זכויות שונות), התש"ס–2000

(קריאה ראשונה)

היו"ר א' בורג:

לפי הסדר, חבר הכנסת סילבן שלום. אני מבקש לקרוא גם לחבר הכנסת יורי שטרן,
שידע שגם הוא נמצא בתוך המערכת. אנחנו מחדשים את הישיבה. תודה לכם, חברי
הכנסת.

סילבן שלום (הליכוד):

אני מודה לאדוני יושב-ראש הכנסת על כך שהפעיל שיקול דעת ונתן יד לסייע לחוק
הנכים, חוק חברתי מהמדרגה הראשונה, חוק שבא לעשות תיקון למצבם של הנכים
במדינת ישראל.

חוק הנכים שאני מגיש עכשיו, מטרתו להעניק זכויות לאנשים עם מוגבלויות
בתחומים שונים, על מנת לאפשר להם להשתלב בחברה ולתפקד באופן שיבטיח אורח
חיים מכובד. מדובר באנשים שנאלצו לשבות ימים ולילות ושבועות ארוכים מול
משרד האוצר, וכל בקשתם היתה שייעשה עמם קצת חסד.

אדוני שר האוצר, החלטתי לעגן את ההסכמות שלך עם הנכים בחוק, כך שלא ייווצר
מצב שבו נכה צריך לבחור אם הוא זכאי לקצבת שירותים מיוחדים, קרי לטיפול של
פיליפינית, או לקצבת ניידות, שזה כלי הרכב שלו. הוא יוכל לקבל את שני
הדברים. בסופו של דבר, ההצעה הזאת באה לאפשר למי שמוגבל וחייב להישאר
במיטתו גם את הסיעוד וגם את קצבת הניידות, דבר ששר האוצר הסכים לו באותו
הסכם מפורסם שנחתם אז במשרד האוצר. המצב הזה שבו הם היו צריכים להחליט בין
אחת משתי האפשרויות היה מצב של בחירה נוראית, בחירה בלתי אפשרית.

סעיף נוסף בא לתקן את העוול לקשישים מבין הנכים, אותם קשישים שבגיל 65
נאלצים לוותר על קצבת הנכות שלהם ולהסתפק בקצבת הזיקנה שהיא הרבה יותר
נמוכה. הצעת החוק הזאת באה לקבוע, שהנכים שמגיעים לגיל של פרישה, לגיל של
זיקנה, יוכלו לבחור אם הם רוצים להמשיך ולקבל את קצבת הנכות או שמא הם
רוצים לעבור ולקבל את קצבת הזיקנה. כך לא ייווצר מצב שבו רמת חייהם של
הנכים והקשישים תיפגע באופן מיידי.

אותם קשישים, אותם נכים, שיש להם בעיה בנושא הדיור, יהיו זכאים להטבות
בדיור: או לצורך משכנתה למחוסרי דיור, או למשכנתה לבעלי דירה שרוצים להחליף
את הדירה – אם, אנשים שגרים בקומה שלישית או בקומה רביעית עברו, לצערנו
הרב, תאונת דרכים והפכו להיות נכים, והם לא יכולים לשנות את מקום המגורים
שלהם כי הם אינם זכאים למשכנתה כתוצאה מהעובדה שכאשר הם היו בריאים הם אכן
קיבלו משכנתה ורכשו בכך את הדירה. המטרה היא, שנכה הנמנה עם מי שזכאים
לקצבת קיום הוא מחוסר דיור, תינתן אפשרות להשתתפות בשכר דירה.

אני רוצה לציין, אדוני שר האוצר, שההטבות האלה יינתנו כולן לפי כללי משרד
הבינוי והשיכון. הכללים האלה ודרכי קביעת הזכאות וגובה ההטבות ייקבעו בידי
שר הבינוי והשיכון, ולא בצורה שלא תהיה אחראית.

דבר נוסף, מלבד ההגבלה שתאפשר לשר הבינוי לקבוע, יש צורך לקבוע מה זה נכה
במדינת ישראל, גברתי היושבת-ראש. הגדרה של נכה היא הרבה פעמים הגדרה
בעייתית. הרי ידוע – את למדת משפטים – שפסנתרן שנפגע באצבעו, אינו דומה
לאדם אחר שנפגע באצבעו. ולכן בעניין הזה ההתייחסות אינה נותנת את המענה
הנכון.

היו"ר ד' רבין-פילוסוף:

– – – עניין של הנכות הפונקציונלית.

סילבן שלום (הליכוד):

הנכות הפונקציונלית. ולכן, בעניין הזה נקבע, שיש שתי אפשרויות לקביעת
ההגדרה של נכה: או מי שנקבעה לו דרגת נכות רפואית או אי-כושר להשתכר בשיעור
של 60% לפחות, או מי שנקבעה לו מוגבלות בניידות של 75% לפחות. עד היום
אנשים נפלו בין הכיסאות מכיוון שלא ענו על אחת מההגדרות, ובסופו של דבר לא
הצליחו להגיע למה שמגיע להם על-פי דין; הרי לא נותנים לאנשים שלא מגיע להם.
ולכן, הדבר הזה נחוץ, אבל צריך גם לדעת שבסופו של דבר אדם נכה הוא גם מישהו
בעל אישור ממשרד הבריאות או משרד הביטחון, כי הוא מוגבל בניידותו וזקוק בשל
כך לכיסא גלגלים.

גם ההגדרה הזאת אינה הגדרה ברורה ובהירה, אדוני שר הבריאות. אתה אומנם לא
שר העבודה והרווחה לשעבר. שר הבריאות לשעבר, חבר הכנסת בניזרי, אתה מכיר
יותר את העניין הזה. המטרה שלנו היא לאפשר לאדם נכה גם לקבל סידור חוץ-ביתי
או סידור יומי. יש צורך לענות על הצרכים של אותם 10% מכלל אוכלוסיית תושבי
מדינת ישראל המוגדרים כנכים, ועל מדינת ישראל לתת להם מענה, סיוע, עזרה
בצורכיהם המיוחדים.

הצעת החוק הזאת קובעת, כמו שאמרתי, הטבות בדיור, זכאות לסידור חוץ-ביתי או
לסידור יומי, האפשרות לקבל את קצבת הניידות ואת קצבת השירותים המיוחדים.

נוסף על כך הכנסנו את העיוורים. מוצע לא למנוע מאדם עיוור להיות זכאי
במקביל לגמלאת השירותים המיוחדים ולדמי הליווי, כי הוא זקוק לדמי הליווי,
ועכשיו הוא צריך לבחור האם הוא מקבל את הגמלה לשירותים מיוחדים, קרי אותו
מטפל פיליפיני או אחר, שמטפל לו בבית, או שהוא מקבל את הגמלה בעבור זה
שמלווה אותו כאשר הוא יוצא מהבית, ואין הדברים דומים או זהים. היום הוא לא
יצטרך להחליט בעניין הזה, כי הוא לא עונה על ההגדרה של נכה בקצבת ניידות,
כי הוא לא יכול לנהוג, הוא לא רואה. לכן, כדי להשוות את העניין, עשינו את
הדבר הזה.

ההצעה אף מתקנת חוקים קיימים כדי לבטל עיוותים ולהיטיב עם אוכלוסיית הנכים
– תיקון חוק הספריות הציבוריות, כך שתובטח זכות העיוורים לקבל שירותים
המתאימים לצורכיהם; תיקון חוק הרשויות המקומיות – סידורים לנכים, כדי לחייב
רשויות מקומיות להתקין רמזורי שמע; תיקון חוק הקלות לחירש – כדי להגדיל את
מכסת התוכניות שיש לחירשים בטלוויזיה, ותיקון חוק זכויות שוויון לאנשים עם
מוגבלות, במטרה להבטיח את נגישותם לתחבורה הציבורית, כדי שהם יוכלו בכלל
לעלות לאוטובוסים. האוטובוסים מהווים, לצערנו הרב, מגבלה גבוהה מאוד לנכים,
מפני שהם לא יכולים לעלות אותה מדרגה. כמו כן מוצע לתקן את חוק הביטוח
הלאומי בנושאים שעליהם דיברתי.

כדי להביא לאישור מהיר של החוק, אני רוצה לבקש מכל חברי הכנסת לתמוך בהצעת
החוק. אני רוצה להודות ליושב-ראש ועדת העבודה והרווחה, חבר הכנסת דוד טל,
להודות לחברי הכנסת שנטלו חלק בהצעת החוק ולבקש את תמיכת הכנסת כדי לתת קצת
אור לנכים ולהביא את עיגון ההסכם שהיה להם עם האוצר לעיגון בחקיקה, כדי שלא
יהיו נתונים לרחמים או לכמירות לבו של שר כזה או אחר. תודה רבה.

הצעת חוק הביטוח הלאומי (תיקון מס' 40) (העלאת שיעור הקצבה לנכה), התש"ס–2000

(קריאה ראשונה)

היו"ר ד' רבין-פילוסוף:

חבר הכנסת יורי שטרן יציג את הצעת החוק המתייחסת לנכים – זכויות הנכים.
לאחר מכן יתקיים דיון משולב.

יורי שטרן (האיחוד הלאומי – ישראל ביתנו):

כבוד היושבת-ראש, כבוד שרת הקליטה, המייצגת היום את ממשלת ישראל הדלה
והמתפרקת, חברי הכנסת, דווקא, כמו שאני אומר תמיד, אלה הפנים היפות של
הממשלה.

הצעת החוק שלי מוגבלת יותר מאשר הצעתו של חבר הכנסת סילבן שלום. היא מטפלת
אך ורק בעניין של קצבת הנכות. אומנם היא מטפלת בצורה רחבה יותר, ולכן נכון
הוא ששתי הצעות החוק עולות לדיון משולב, ואני מניח שבדיונים הבאים בוועדה
הן כבר תהיינה ביחד.

קצבת נכות היא הסיוע הבסיסי שהמדינה נותנת לנכה. לכן, כשאנחנו היינו עדים –
וחלקנו גם השתתפנו – להפגנות הנכים, וראינו את הזעם שלהם, ושמענו על המצוקה
שלהם – הדבר הבסיסי שמקומם את האנשים, שבעצם לא נותן להם לחיות בכבוד
המינימלי, הוא קצבת הנכות. הקצבה הבסיסית נקבעה היום כ-25% מהמשכורת
הממוצעת. לפני כל מיני עדכונים היא היתה כ-1,500 שקל. אז היא תעודכן, היא
תהיה משהו כמו 1,700 שקל. אי-אפשר לחיות מהסכום הזה. וכל ההטבות הנוספות לא
יכולות לבטל את הרמה הנמוכה, הבסיסית הזאת, שבעצם הופכת נכה, ברוב המקרים,
לאדם מאוד מאוד עני, מאוד מאוד סובל, מעבר לבעיות הרפואיות שלו וכל מה
שנובע מכך.

אכן הצעתי, בהצעת חוק שבאה כתגובה מיידית על הפגנות הנכים והסחבת
הביורוקרטית שהיתה, אחרי ששהממשלה כבר הבטיחה בעצם לטפל בתביעות הנכים,
הצעתי להגדיל את קצבת הנכות לרמה של משכורת מינימום. בדיוני הוועדה
התפשרתי, יחד עם חבר הכנסת סילבן שלום, ואנחנו שנינו קבענו בהצעות החוק
שלנו את רמת הקצבה החדשה, כ-35% מהמשכורת הממוצעת. רק אזכיר לכם שגם אז
מדובר בעצם על סכום שקצת עולה על 2,000 שקל לחודש, וזה הסכום שממנו אדם
צריך לחיות. היות שהחוק קובע עוד סכומים נוספים לבן-זוג או לתלויים במשפחת
נכה, אז בהתאם לעדכון המוצע עדכנתי גם את הסכומים הנוספים האלה, כפי
שמופיעים בחוק, ולכן יש פה עוד שלושה סעיפים.

אני רוצה להתייחס לעיקר התופעה. לא אחת נאמר שהחברה נמדדת ביחסה לחלשים.
החברה היהודית, במשך מאות שנים, ידעה ליצור מנגנונים פנימיים, ובעוני
המחפיר שבו חיו לפעמים הקהילות היהודיות ברחבי העולם ידע אותו קובץ אנשים
שהרכיב את הקהילה לטפל בנכים, בעניים, במקבצי נדבות. יש מסורת שלמה של
נדבנות שהיא ייחודית. מן הראוי שגם המדינה היהודית תדע לפתח מנגנון לכל
אותם אנשים בצרה ולתת להם יכולת לחיות – כמו שאמרתי – בכבוד המינימלי. לא
בפאר, בוודאי, אלא בכבוד המינימלי.

לצערנו, מערכות הרווחה, גם אלה שקודם תפקדו פחות או יותר בצורה מסודרת
ונאותה, היום בהתרסקות. חלק מההתרסקות נובע מכך, שבתהליכי ההפרטה, שבגדול
אני תומך בהם מאוד, וגם בביטולי הסבסוד השונים, אנחנו הגענו למצב שיוקר
המחיה הוא פשוט בלתי נסבל אצל העני ואינו עומד בשום פרופורציה להכנסותיו.
בעבר, כשרוב המוצרים הבסיסיים היו מסובסדים בצורה מאוד כבדה, והתחבורה
הציבורית היתה מאוד מאוד מסובסדת, והשירותים השונים ניתנו במחיר נמוך בהרבה
מהמחיר המסחרי שלהם, אנשים עניים היו יכולים בדרך כלשהי לחבר את הקצוות
ולהגיע לסוף החודש בצורה סבירה, לחיות ברמת חיים נמוכה אבל מתקבלת על הדעת.
עבר זמנן של כל המערכות האלה.

במציאות החדשה היינו צריכים גם להתייחס לכל אותן קצבאות, לכל אותן קביעות
שנקבעו קודם לכן – לאור המציאות החדשה. הרי כל הקצבאות אצלנו נקבעות כאחוז
מהמשכורת הממוצעת, כאשר אף אחד לא מביא בחשבון מה ההתייקרות בתחבורה
הציבורית עושה לאדם שחי מהמשכורת הממוצעת ויש לו בדרך כלל רכב, לעומת אדם
שחי מהמלגות ומקצבאות והוא זה שמשתמש בשירותים של התחבורה הציבורית.

העלאת מחיר כרטיס הנסיעה באוטובוס או מחיר הלחם האחיד משתקפת במדד הממוצע,
מדד המחירים, ואחר כך במשכורת הממוצעת בעשיריות או במאיות של אחוז, אבל
לאדם שחי בתחתית רמת החיים במדינת ישראל, בשבילו העלייה הזאת של 5%, של 6%,
היא כמעט זהה לעלייה ביוקר המחיה שלו. הוא משלם את מלוא המחיר מהכסף שאין
לו.

לכן, חייבים לתקן שורה שלמה של הטבות סוציאליות ושל מערכות המגן לעניים,
ואני מציע שבין הראשונים שיקבלו את התיקון יהיו אנשים שאף אחד מאתנו לא
רוצה להיות במקומם וכל אחד מאתנו יכול, חלילה, בן-לילה או בן-רגע להפוך
לאותו נכה. אני הייתי פעם על פסי הרכבת ונפגעה לי הרגל, והייתי רגע לפני
נכות הרבה יותר משמעותית ממה שנגרם לי, ולכן אני מבין כמה אנחנו, כל אחד
מאתנו, צריך לחשוב שזה גם יכול לקרות חס וחלילה לו או לבני משפחתו ולראות
את הנכים לא כאוכלוסייה אחרת אלא כמצב שכל אדם יכול למצוא את עצמו בו.

ולכן, חובה עלינו את חלק מהעיוותים שהיו או נוצרו במרוצת הזמן – לתקן.

היו"ר ד' רבין-פילוסוף:

תודה רבה. חברי הכנסת אני פותחת את הדיון בשתי הצעות החוק במשולב. לדיון
נרשמו 60 חברי כנסת. הרשימה סגורה. אני מבקשת להקפיד על הזמן המוקצב. חבר
כנסת שלא יימצא במליאה בזמן שאני קוראת את שמו, מפסיד את זכות הדיבור. נא
לעקוב אחר התור.

ראשון הדוברים, חבר הכנסת חיים כץ – אינו נוכח. חבר הכנסת אופיר פינס-פז,
בבקשה. אחריו – חבר הכנסת אחמד טיבי, ואחריו – חבר הכנסת מקסים לוי.

אופיר פינס-פז (ישראל אחת):

גברתי היושבת-ראש, חברי חברי הכנסת, שתי הצעות החוק הן הצעות טובות
ומועילות, ואני מתכוון לתמוך בהן, אלא שיש כמה וכמה בעיות.

הבעיה הראשונה היא, שעלות הצעות החוק האלה היא למעלה ממיליארד שקלים. אלה
הצעות בסדרי-גודל פנטסטיים, והבעיה העיקרית אתן היא, שהמציעים לא הציעו
מקור, מנין הכסף הזה יבוא, מאיזה סעיף תקציבי הוא ירד; מתקציבי משרד העבודה
– – –

משה גפני (יהדות התורה):

כמה, כמה?

אופיר פינס-פז (ישראל אחת):

למעלה ממיליארד שקלים. מיליארד ו-100 מיליון, מיליארד ו-200 מיליון, משהו
כזה.

לכן הממשלה מתנגדת להצעת החוק – בגלל העלות הגבוהה, ולא בגלל הנושא עצמו;
מה גם שהממשלה הקציבה בשנה האחרונה עשרות עד מאות מיליוני שקלים בעקבות
שביתת הנכים.

משה גפני (יהדות התורה):

לא הבנתי. אתה אמרת שתתמוך?

אופיר פינס-פז (ישראל אחת):

אני באופן אישי רוצה לתמוך בחוק, הבעיה היא שהממשלה לא מרשה לי, היא נגד
החוק, ולכן לא תהיה לי ברירה – או שסיעת ישראל אחת תגיש אי-אמון כדי שמשהו
יקרה בזמן הזה כדי שימצאו נוסחה, או שהממשלה תאפשר לנו להצביע בעד החוק.
אנחנו לא רוצים להיות במצב שאנחנו צריכים להצביע נגד חוק שאנחנו בסך הכול
חושבים שהוא בסדר ורק צריכים למצוא את מקורות התקציב כדי לממש אותו. תודה,
גברתי.

היו"ר ד' רבין-פילוסוף:

תודה רבה. חבר הכנסת אחמד טיבי, אחריו – חבר הכנסת מקסים לוי, ואחריו – חבר
הכנסת אברהם רביץ, חבר הכנסת עוזי לנדאו וחבר הכנסת משה גפני.

אחמד טיבי (התנועה הערבית להתחדשות):

גברתי היושבת-ראש, כנסת נכבדה, אין ספק שהחוק הזה הוא חוק שמכיל אלמנטים
חיוביים ומחויבי המציאות גם בנושא קצבת הניידות, יחד עם קצבת הסיעוד, גם
בנושא המשכנתה, וכך רוב סעיפי החוק, ועל כן זה חוק שראוי שנתמוך בו.

מכאן אני רוצה להגיע למשהו שקשור בביטוח – המוסד לביטוח לאומי, ואני רוצה
לתהות למה מוסד שעוסק בעניינים סוציאליים צריך לקרוא לו: מוסד לביטוח
לאומי? למה לא לקרוא לו: מוסד לביטוח חברתי או ביטוח סוציאלי, כמו שיש
בדנמרק, למשל, במערב-אירופה. למה אלמנט לאומי חייב להיכנס לתוך קצבה שהיא
מסוגה קצבה שאין לה קשר? הרי מקבלי הקצבאות הם אזרחים – – –

השרה לקליטת העלייה י' תמיר:

זה תרגום מאנגלית, זה הכול – – –

אחמד טיבי (התנועה הערבית להתחדשות):

כן, אני ער להערה הזאת, אבל למרות זאת, היות שהמצב כאן שונה קצת מהמצב
בארצות-הברית, לכן אני חושב שכדאי לתת את הדעת על שם אחר, יותר מדויק – –

מיכאל קליינר (חרות – התנועה הלאומית):

– – –

אחמד טיבי (התנועה הערבית להתחדשות):

– – שיש בו יותר אזרחות, שייכות אזרחית, שותפות אזרחית, כי הרי גם אתה מקבל
קצבת ביטוח לאומי וגם אני מקבל קצבת ביטוח לאומי ואנחנו לא מאותו לאום, חבר
הכנסת קליינר.

מיכאל קליינר (חרות – התנועה הלאומית):

יש לאום ישראלי, לא?

אחמד טיבי (התנועה הערבית להתחדשות):

אין, אין. לפי החוק אין. לפי החוק עדיין אין.

מיכאל קליינר (חרות – התנועה הלאומית):

– – –

אחמד טיבי (התנועה הערבית להתחדשות):

Citizenship: Israeli.

מיכאל קליינר (חרות – התנועה הלאומית):

– – –

אחמד טיבי (התנועה הערבית להתחדשות):

בסדר, מה שאנחנו כותבים, כותבים. אני אגיד לך, פעם אחת, באחת ממדינות ערב
כתבתי: Nationality: Palestinian, מחקו וכתבו: ישראלי. במדינה ערבית. אז
כתבתי.

מיכאל קליינר (חרות – התנועה הלאומית):

אני באמריקה כתבתי Jewish ומחקו.

אחמד טיבי (התנועה הערבית להתחדשות):

מחקו, אתה רואה? דברים פורמליים הם דברים פורמליים, אבל עדיין לפי החוק אין
לאום ישראלי, ועל כן קשה להניח שביטוח לאומי הוא ביטוי שמשקף את המציאות
המתרחשת כאן במדינת ישראל.

מכאן אני רוצה להעיר, גברתי היושבת-ראש, על הפגנה של הערבים הבדואים כאן
בחוץ לגבי מערכת החינוך ולהאיר את עיניה של הכנסת שוב לעובדות יסוד מצערות.
הילדים הבדואים מוסעים מדי יום 70 קילומטר כדי להגיע לבית-ספר. ילדים בני
חמש נאלצים לצעוד ברגל 4-3 קילומטרים ביום כדי להגיע לגן-חובה. לאוכלוסייה
של 65,000 – –

גדעון עזרא (הליכוד):

שיעברו ליישובי קבע – – –

אחמד טיבי (התנועה הערבית להתחדשות):

– – נפש אין אפילו בית-ספר תיכון אחד.

חבר הכנסת גדעון עזרא, ההבדל הוא, שמדינת ישראל הגיעה אל הכפרים האלה, לא
הכפרים האלה הגיעו לאחר קום המדינה. המדינה הוקמה כאשר היישובים האלה היו
קיימים.

היו"ר ד' רבין-פילוסוף:

אבקש לסיים.

אחמד טיבי (התנועה הערבית להתחדשות):

הם יותר ותיקים מהמדינה, ועל כן המדינה מחויבת, באופן מוסרי, פוליטי,
אזרחי, לעזור להם.

איך אתה יכול לחיות בבית, בכוכב-יאיר, ממוזג, דו-מפלסי, תלת-מפלסי,
ארבע-מפלסי, כאשר שם אין מים, אין חשמל, אין בית-ספר תיכון? מצב לא קל.
תודה רבה גברתי היושבת-ראש.

היו"ר ד' רבין-פילוסוף:

תודה רבה. חבר הכנסת מקסים לוי – אינו נוכח. חבר הכנסת עוזי לנדאו – אינו
נוכח. חבר הכנסת משה גפני, אחריו – חבר הכנסת איוב קרא, חבר הכנסת מיכאל
קליינר וחבר הכנסת מוחמד ברכה.

גדעון עזרא (הליכוד):

הלאה.

היו"ר ד' רבין-פילוסוף:

קליינר לפחות ישנו. חבר הכנסת עסאם מח'ול, חברת הכנסת ציפי לבני.

משה גפני (יהדות התורה):

גברתי היושבת-ראש, רבותי חברי הכנסת, גברתי השרה, אני תומך בהצעות החוק
הללו. אני חושב, שמן הדין שחברה תעזור לחלש, וודאי שהיא חייבת לעזור לנכים.
אני תומך בהצעות החוק.

גברתי היושבת-ראש, אני רוצה לומר לכנסת, שמה שהתרחש כאן, לפני שהחוק הזה
עלה, לא מוסיף כבוד לכנסת, מכמה סיבות: א. היושב-ראש החליט, על-פי
סדר-היום, שמובא להצבעה חוק-יסוד: החקיקה, ולאחר מכן, מכיוון ששני חברי
הכנסת המציעים לא היו באותה עת, עניינם יבוא לפנים משורת הדין לאחר ההצבעה
על חוק-יסוד: החקיקה, להצבעה בלבד. והתחילה כאן מהומה, ויושב-ראש
הקואליציה, כמעט בברוטליות, לא אפשר להצביע. הסיבה לכך נורא פשוטה: מכיוון
שרוב חברי הכנסת המתמידים שהיו נוכחים באולם, מתנגדים לחוק הזה.

דבר נוסף: לנהל מלחמה על-ידי יושב-ראש הקואליציה, כאשר בקווי היסוד של
הממשלה מופיע שראש הממשלה יקים ועדה שתדון בחקיקת חוקי-יסוד – חבר הכנסת
אליעזר כהן, אני מכבד את מה שאתה עושה. מה משמעות חוקה? שצריך שתהיה הסכמה
רחבה בעם, וזה לא דבר שיבוא במחלוקת.

אליעזר כהן (האיחוד הלאומי – ישראל ביתנו):

מחצית חוקי-היסוד אינם חוקתיים. צריך לדון בכך.

משה גפני (יהדות התורה):

בוודאי, אני מסכים לחלוטין. תראו מה עושה הכנסת, איזה ביזיון היא גורמת
לכולם: מדובר על חוק-יסוד: החקיקה, שהיה רוב להפילו. בא יושב-ראש
הקואליציה, שמייצג גם את ראש הממשלה, ומנהל פה מאבק אימים נגד עצמו, נגד
ראש הממשלה. ראש הממשלה אומר שוועדה ציבורית צריכה לדון בעניין הזה ולהגיע
להסכמה. איזה ערך אזרחי מדינת ישראל יראו בחוק-יסוד שיתקבל בדרך כזאת?
מלחמה בין חברי הכנסת, בניגוד מוחלט לתקנון, בברוטליות כלפי היושב-ראש, ללא
הסכמה, בניגוד לעמדת ראש הממשלה, בניגוד לקווי היסוד של הממשלה, על דבר
שצריך לגביו הסכמה רחבה. איזה ערך, איזה טעם, איזו צורה יש לנו, שכך אנחנו
רוצים להעביר חוק-יסוד.

אני לא מדבר על חוקי-יסוד טכניים, על חוקי-יסוד אדמיניסטרטיביים, כמו
חוק-יסוד: נשיא המדינה, חוק-יסוד: ראש הממשלה, חוק-יסוד: הכנסת, חוק-יסוד:
המשטרה. חוקי-יסוד מהותיים, דברים שלגביהם צריכה להיות הסכמה רחבה, ואת זה
כולם אומרים. בארצות-הברית היה יכול לקרות דבר כזה? במדינה מערבית מתוקנת
דמוקרטית היה אפשר להעביר כך חוק-יסוד? האם עולה על דעתו של מישהו, שזוהי
צורה שבה מעבירים חוקי-יסוד, במין מחטף כזה, במין צורה כזאת, בניגוד לעמדת
הממשלה, כך אני מקווה, בניגוד לקווי היסוד של הממשלה, בלי הסכמה, עם מאבק
פרלמנטרי, בניגוד לתקנון, בברוטליות, בגסות רוח.

היו"ר ד' רבין-פילוסוף:

מותר לי להעיר לך?

משה גפני (יהדות התורה):

בבקשה.

היו"ר ד' רבין-פילוסוף:

לפי ההסכמים הקואליציוניים, לפחות אלה שאנחנו חתומים עליהם, יש התחייבות של
ראש הממשלה להקים ועדה ציבורית בתוך שנה.

משה גפני (יהדות התורה):

אמת.

היו"ר ד' רבין-פילוסוף:

אם בתוך שנה לא קמה הוועדה הציבורית – שלא הקימו אותה, כידוע לך – הסיעות
חופשיות לקדם את חקיקת חוקי-היסוד.

משה גפני (יהדות התורה):

אני רוצה להגיד לך, את צודקת לחלוטין, גברתי היושבת-ראש.

היו"ר ד' רבין-פילוסוף:

זה לא מדויק שזה בניגוד לממשלה ולהסכמים הקואליציוניים.

משה גפני (יהדות התורה):

אני הולך לומר – את חברה במפלגה שאיננה מפלגת השלטון.

היו"ר ד' רבין-פילוסוף:

היא חברה בקואליציה.

משה גפני (יהדות התורה):

אני יכול לדון אתך על העניין, האם כך מעבירים חוקי-יסוד, אבל בא יושב-ראש
הסיעה שהיא מפלגת השלטון – –

היו"ר ד' רבין-פילוסוף:

בסדר, את זה שמעתי.

משה גפני (יהדות התורה):

– – שהיא סיעתו של ראש הממשלה, וראש הממשלה אומר – ובצדק אמר זאת – שאלה
קווי היסוד, שצריך להקים ועדה ציבורית. אני לא בקואליציה, אבל אני בעד הקמת
הוועדה.

אגב, אני חושב שכבר יש לה יושב-ראש. בחרו יושב-ראש, אבל לא הקימו את
הוועדה. בחרו מישהו מאוניברסיטת בר-אילן.

היו"ר ד' רבין-פילוסוף:

מישהו נתן הסכמתו להיות היושב-ראש? הוועדה לא קמה.

משה גפני (יהדות התורה):

הוועדה עדיין לא קמה, זה נכון, אבל איזו צורה יש לכך? כך רוצים שהכנסת
תעמוד בפני הציבור? כך מעבירים את חוקי-היסוד? זו הדרך? מי יאמין לנו בכלל?

צחי הנגבי (הליכוד):

אגב, היו שבעה דיונים בוועדת החוקה, שעות על גבי שעות. אתה יכול להתנגד
לחוק, אבל דנו בכך.

היו"ר ד' רבין-פילוסוף:

זה לא מחטף.

משה גפני (יהדות התורה):

חבר הכנסת צחי הנגבי, מבחינת הבאת החוק לקריאה ראשונה, הדבר נעשה כדין,
נעשה על-פי התקנון. אני לא מלין על כך, לא זה מה שעומד לדיון. אני מדבר על
מחטף ציבורי, לא מחטף תקנוני. זה מה שאני מסביר.

צחי הנגבי (הליכוד):

איפה מחטף? שנה שלמה אנו עוסקים בכך.

משה גפני (יהדות התורה):

אתה, חבר הכנסת צחי הנגבי, מאוד תומך בחוקי-יסוד, לא חשוב אילו. זה ויכוח
אחר.

צחי הנגבי (הליכוד):

רק בחוקים טובים.

משה גפני (יהדות התורה):

זה ויכוח אחר, על כך נתווכח במרכז הליכוד.

צחי הנגבי (הליכוד):

האם אני יכול להבין מכך שאתה מצטרף למרכז הליכוד?

היו"ר ד' רבין-פילוסוף:

חבר הכנסת גפני, לצערי הזמן שלך תם.

משה גפני (יהדות התורה):

לא, לא, פשוט אעביר את מרכז הליכוד אלי.

היו"ר ד' רבין-פילוסוף:

חבר הכנסת גפני, אתה צריך לסיים.

גדעון עזרא (הליכוד):

גזלת מאתנו את כל היום, חבר הכנסת גפני. כל היום דיברת.

משה גפני (יהדות התורה):

לא, יש לי זמן.

היו"ר ד' רבין-פילוסוף:

זמנך נגמר.

משה גפני (יהדות התורה):

אני מסיים.

היו"ר ד' רבין-פילוסוף:

משפט לסיום וזהו.

משה גפני (יהדות התורה):

אני רק רוצה לומר לחבר הכנסת הנגבי, אדוני שר המשפטים לשעבר, אני מדבר על
העובדה שראש הממשלה התחייב שהוא מקים ועדה ציבורית. זה מופיע בקווי היסוד
של הממשלה. אתה היית יכול לבוא לכאן ולומר, אני חייב שחוק-היסוד יעבור,
ואין לי טענות אליך; יש לי טענות אליך, אבל במקום אחר, לא בכנסת. אבל
יושב-ראש סיעת ישראל אחת, שראש הממשלה שלו – של כולנו בעצם, אבל הוא מהסיעה
שלו – התחייב בקווי היסוד של הממשלה, שחוקי-יסוד יעברו בהסכמה על-ידי ועדה
ציבורית, ועל זה מנהלים פה מלחמה ברוטלית כזאת? אפילו לך זה לא מתאים.

היו"ר ד' רבין-פילוסוף:

תודה רבה. חבר הכנסת איוב קרא – אינו נוכח. חבר הכנסת מיכאל קליינר, ואחריו
– חבר הכנסת מוחמד ברכה, חבר הכנסת עסאם מח'ול וחברת הכנסת ציפי לבני.

מיכאל קליינר (חרות – התנועה הלאומית):

גברתי היושבת-ראש, חברי הכנסת, בד בבד עם ההתפרקות המדינית שלנו, התפרקותנו
מהנכסים המדיניים, יש גם התפרקות כללית, הייתי אומר, של המשטר הישראלי, ומה
שמתגלה בימים האחרונים הוא מחזה של חוסר אחריות לאומית טוטלי בתחום
הכלכלי-החברתי.

אנחנו דנים בהצעות חוק שאחת לאחת הן ראויות לתמיכה. גם ההצעה של יורי שטרן
היא הצעה מצוינת, אני בעדה בכל לבי, היא צודקת, היא נכונה, אני יכול לתמוך
בכל נימוקיה – אבל היא עולה מיליארד שקל, ויש כאן על שולחן הכנסת עוד הצעות
טובות כמו זו שמונחת לפנינו, קצת יותר טובות, קצת פחות טובות, אבל אין ספק
שעל בסיס מהות ההצעה אני תומך בהן.

אם נחבר, גברתי היושבת-ראש, את כל ההצעות הטובות והראויות לתמיכה המונחות
על שולחן הכנסת, העלות שלהן כפי שבייגה שוחט אומר היא 50 מיליארד, אולי 60
מיליארד ואולי יותר. מה שאנחנו רואים הוא לא רק דמדומיה של הכנסת ה-15 –
ואני יודע, חבר הכנסת אליעזר כהן, אתה תאהב לשמוע את זה – אלא דמדומיה של
השיטה הפרלמנטרית.

בכל מקום בעולם, בנושאים כלכליים מקובל שהממשלה רוצה להוציא כמה שיותר כסף,
הממשלה רוצה להוכיח עשייה, הממשלה רוצה לפעול, והפרלמנט מרגיש את עצמו
כמופקד על כספי משלם המסים, והוא מנסה לרסן את תאוות ההוצאות של הממשלה.
כאן, בכנסת ישראל, בניגוד לכל מקום אחר בעולם, הממשלה מנסה לשמור על איזו
שפיות תקציבית, והפרלמנט משולח הרסן מוציא, מוציא ומוציא, ואומרים שהפתרון
הוא אחדות לאומית.

מי שאומר שהפתרון הוא אחדות לאומית, חי פשוט בהיסטוריה. אני בעד אחדות
לאומית מסיבות אחרות, כדי לעצור את ההתפרקות המדינית שלנו, אבל בתחום
הכלכלי, אחדות לאומית לא תעזור, כי אם תיקח את מה שקרוי שתי המפלגות
הגדולות, כאשר אני עוד הייתי בכנסת העשירית, הן מנו כמעט 100 מנדטים ביחד.
היום, אם ניקח את מפלגת העבודה נטו, בוודאי אחרי ההתפטרות של דוד לוי, שאני
מברך עליה, לעבודה – 23, לליכוד – 19, בשתי המפלגות הגדולות – 42 חברי
כנסת.

גם זה לא יעזור. אין ספק שמה שצריך היום הוא שינוי יסודי ודרסטי של שיטת
הממשל, כי אין ממשל בישראל, כי אין מי שיבוא וייקח את כל ההצעות הטובות,
לעזור לנכים, לעזור למגזרים אחרים, כל ההצעות שכרוכות בהוצאת כסף, ישקלל את
ההוצאה ויגיד מאין ניקח, מה יותר טוב ומה פחות טוב.

היום, אין ממשלה בתחום הכלכלי. בייגה שוחט, שהיום מנסה לגלות אחריות, אוכל
את הפירות הבאושים של הכנסת הקודמת, כאשר נתן ידו להצעות שהוא לא הסכים
להן, אבל הוא אמר: אני אופוזיציה. היום קצת קשה לו לבוא ולבקש אחריות, כאשר
הוא לא נהג באותה צורה כאשר היה מרכז האופוזיציה בוועדת הכספים בקדנציה
הקודמת.

לכן, אני אומר על ההצעה של חבר הכנסת יורי שטרן, כמו על הרבה הצעות, שההצעה
טובה ואני בעדה, אבל אני לא חושב שהמשק הישראלי מסוגל לשלם עליה בלי לפרוץ
כל מסגרת תקציבית – –

היו"ר ד' רבין-פילוסוף:

אבקש לסיים.

מיכאל קליינר (חרות – התנועה הלאומית):

אני מסיים, וזה המשפט האחרון.

– – ולהביא אותנו לאינפלציה כזאת, שהראשונים שיסבלו ממנה יהיו השכבות
החלשות.

היו"ר ד' רבין-פילוסוף:

תודה רבה. חבר הכנסת עסאם מח'ול, בבקשה. אחריו – חברת הכנסת ציפי לבני.

עסאם מח'ול (חד"ש):

גברתי היושבת-ראש, חברי הכנסת, הצעת החוק שאנחנו דנים עליה היא הצעת חוק
טובה, בכיוון הנכון, שצריך לתמוך בה ואולי לשפר אותה בהכנה לקריאה שנייה
וקריאה שלישית.

מה שמעניין במיוחד, כאשר מדברים על ציבור כמו ציבור הנכים, הוא, שפתאום
עולים לבמה במצעד אחריות מפוקפק כל מיני חברי כנסת ונציגי מפלגות וסיעות,
שנזכרים שצריך להביא בחשבון את האחריות הלאומית, וצריך אולי להרים אצבע
מזהירה בפני חברי הכנסת, בפני המציעים ובפני הנכים, שהנה עוד הצעה לא
אחראית, כי היא לא משלימה עם סדר העדיפויות הקיים בחברה.

אני הייתי רוצה להציע גם מקורות שמהם אפשר לקחת ולתת לקבוצות שהן פגיעות
יותר, קבוצות שהן סובלות יותר בחברה הזאת, קבוצות שמתייחסים אליהן כאל
הקבוצות החלשות בחברה. יש אפשרות לקחת, יש מנין לקחת ויש אפשרות לקחת
מההתנחלויות ומהתקציבים האדירים שמופנים להתנחלויות, למשל, או מהתקציבים
שמיטיבים עם בעלי ההון במדינה, בתעשייה, בכלכלה ובמשק, וכן לעשות סדר
עדיפויות אחר – סדר עדיפויות, שלוקח את הקבוצות האלה ואת הצרכים החיוניים
שלהן, הקיומיים, כל אחד ואחד ברמה האישית שלו – איך יתפקד ואיך יהיה חלק
מהחברה ואיך יהיה חלק מועיל מהחברה ולא חלק שהוא נטל וכו'.

אני חושב, שהשאלה הזאת צריכה להישאל ביתר שאת: איך הכנסת הזאת תתייחס
לקבוצות הפגיעות יותר, החלשות יותר מבחינה כלכלית? כבר כמה ימים מוצב מול
משרד ראש הממשלה אוהל המעלה את השאלה של הרעבים במדינה, של העניים במדינה.
אנחנו מדברים על התגברות העוני במדינה. לפחות בשנה האחרונה היתה עלייה של
8% במספר העניים. יותר מ-380,000 משפחות בישראל צריכות עזרה מלשכות רווחה
וכו'. 1.5 מיליון נפשות חיות מתחת או מסביב לקו העוני בישראל. אני חושב,
שהשאלות האלה, גם במצב הנורא הזה שקיים בכנסת בימים אלה – אנו חייבים
להמשיך ולהציב את השאלות האלה במרכז סדר-היום, ואנחנו חייבים לנסות לתת
מענה גם בחקיקה על השאלות האלה.

ציבור הנכים הוא חלק מהציבור הזה. אנחנו מחר נהיה עדים להפגנה מול משרד ראש
הממשלה.

היו"ר ד' רבין-פילוסוף:

אבקש לסיים.

עסאם מח'ול (חד"ש):

אני מסיים.

תהיה התקהלות אדירה של הרעבים. אני חושב, שזו צריכה להיות בשבילנו אות
זעקה. אני חושב שגם לרעבים, גם לעניים וגם לקבוצות שהוזנחו עד עכשיו
והתייחסו אליהן כאל מי שמוכנים לחיות בשולי החברה – אנחנו צריכים להיאבק
ובשמם להרים את הזעקה הזאת.

היו"ר ד' רבין-פילוסוף:

תודה רבה. חברת הכנסת ציפי לבני, בבקשה. חבר הכנסת דני נוה – איננו נוכח.
אחריו – חבר הכנסת יובל שטייניץ, ואחריו – חבר הכנסת עזמי בשארה.

ציפי לבני (הליכוד):

גברתי היושבת-ראש, כנסת נכבדה, שאלתי את עצמי, מדוע עניין כל כך חשוב צריך
לעלות על סדר-יומה של הכנסת בעצם כהצעת חוק פרטית שיזם חבר סיעתי, חבר
הכנסת סילבן שלום, ומדוע בשנת 2000 אנחנו בכלל דנים בנושאים שהם כל כך
ברורים ומובנים מאליהם בארצות העולם בכל הנוגע לצרכים בסיסיים של נכים.
לפני זמן מה, נדמה לי שבתחילת המושב, ישבתי בדיון על הקמת רשות שתעסוק
באנשים עם מוגבלויות, ומצאתי את הממשלה מתנגדת מסיבות תקציביות כאלה או
אחרות לדברים טכניים וטריוויאליים שיאפשרו תנועה לנכה. בגלל העדר טיפול של
הממשלה בנושאים האלה, בעצם, אין – דרך אגב, לשמחתי – בנושאים האלה חלל ואין
ריק, ונזקקים חברי הכנסת עצמם להגיש את הצעות החוק, במקום שתהיה התייחסות
ממשלתית ראויה, מלומדת, שתכלול את כל ההיבטים התקציביים ותמצא להם פתרונות
ותגיש את הצעות החוק האלה לכנסת.

ואז, המשכתי וחשבתי: בעצם, אותו נכה שנזקק לדבר מה היום מהממשלה, איזו רשות
בכלל מטפלת בו? אין היום אף שר שאמון על תחום שקשור לעניין הזה, או לנושאים
חברתיים אחרים, שמכהן בתפקידו. זו ממשלת רוחות. אני יודעת שיש פקידים, ואני
יודעת שהפקידים אומרים שהם ממשיכים ברוח השרים שמינו אותם, שאני לא יודעת
עד כמה, דרך אגב, זה תקין להמשיך לפי רוחו של מישהו שכבר איננו בתפקידו,
ואני יודעת שיש דיונים בשאלה, האם העוזרים יישארו או לא בתפקידיהם. אבל, מי
אחראי היום לפתיחת שנת הלימודים בספטמבר, עוד מעט? יש שר שתהיה לו אחריות
לזה? מי אחראי לנושאים שקשורים במשרד העבודה והרווחה ונוגעים לנכים שבנושא
שלהם אנחנו מטפלים היום?

אנחנו מדברים על אפשרויות תחבורה. נדמה לי, שלזה יש שר שמונה מחדש, אבל עד
לפני זמן לא רב הוא עסק בסוגיות מאוד מרכזיות בעיניו – השהות בקמפ-דייוויד.
אז אין שרים, אחרי שלפני שנה הרחבנו את הממשלה ל-24 שרים. השרים שנמצאים
עסוקים בסוגיות שבעיניהם הן הרבה יותר חשובות מהמשרדים שעליהם הם ממונים,
ולכן הרוב – מי שיכול היה, מי שהוזמן – נסע לקמפ-דייוויד.

כשאני שומעת את ראש הממשלה מדבר, אני נעשית מודאגת עוד יותר. הנושאים האלה
אינם בסדר-היום שלו ולא בחשיבה שלו. הטקסטים מלאי מלל של התקדמות בנחרצות
ובנחישות בנושאים המדיניים. שום נושא מהנושאים שנעלה פה היום בתחום החברתי
לא נמצא על סדר-יומו של ראש הממשלה. יש בעיני הרבה סיבות חשובות שבגללן ראש
הממשלה צריך לסיים את תפקידו, זאת בוודאי אחת מהן. תודה רבה.

היו"ר ד' רבין-פילוסוף:

תודה רבה. חבר הכנסת יובל שטייניץ, בבקשה.

גדעון עזרא (הליכוד):

סליחה. האם זה לפי התור?

יובל שטייניץ (הליכוד):

ביקשתי הקדמה מיוחדת.

היו"ר ד' רבין-פילוסוף:

חבר הכנסת שטייניץ ביקש להקדים, והקדמתי אותו.

גדעון עזרא (הליכוד):

זה לא בסדר.

היו"ר ד' רבין-פילוסוף:

חבר סיעתך. אתה לא מסכים?

יובל שטייניץ (הליכוד):

אם הוא מתעקש, אני יורד.

גדעון עזרא (הליכוד):

– – –

היו"ר ד' רבין-פילוסוף:

חבר הכנסת יובל שטייניץ, ואחריו – – –

גדעון עזרא (הליכוד):

זה לא בסדר, וזה לא תקין. הוא צריך לבקש את הסכמת כולם לעניין הזה. זה לא
בסדר.

היו"ר ד' רבין-פילוסוף:

הסכמה של כל הדוברים להקדים דובר? אין שיקול דעת ליושב-ראש להקדים דובר?

יולי-יואל אדלשטיין (ישראל בעלייה):

אתה צודק.

גדעון עזרא (הליכוד):

אני יושב פה, ואני צריך ללכת לישיבה.

יובל שטייניץ (הליכוד):

אני מוותר. יעלה חבר הכנסת בשארה.

היו"ר ד' רבין-פילוסוף:

אתה מוותר? חבר הכנסת עזמי בשארה, בבקשה.

גדעון עזרא (הליכוד):

אנחנו צריכים לעלות לישיבה. מה הדבר הזה.

היו"ר ד' רבין-פילוסוף:

אחרי חבר הכנסת עזמי בשארה – חברי הכנסת מאיר פרוש, טלב אלסאנע, מיכאל
איתן, אברהם פורז, אבשלום וילן וויצמן שירי.

עזמי בשארה (בל"ד):

גברתי היושבת-ראש, חברי הכנסת, המבחן של חברת רווחה כלכלית הוא ביכולתה של
החברה לשאת בנושאים ובמטרות כלכליות. יש אנשים שרואים את זה כך, אני בטוח
שבמשרד האוצר יש תמיד אנשים שרואים בדברים כאלה מעמסה, אני רואה בזה חלק
ממדיניות הרווחה ואפילו מבחן למדיניות הרווחה. נושאים כמו זיקנה, נכות ועוד
כמה דברים, סקטורים ותחומים חברתיים, שלדעתי המבחן בהם הוא לא מידת
הרווחיות בהשקעה, אלא מידת האנושיות ומידת האפשרות של חברה אנושית לחיות
בצורה סולידרית ולהמשיך קדימה, ללכת קדימה ביחד כחברה אחת, כחברה אנושית
אחת. לכן, ללא ספק אני תומך בכל הצעה בכיוון הזה.

גברתי היושבת-ראש, אני מבדיל בין העיקרון שזו מדיניות רווחה במובן הכי פשוט
של המלה לבין האווירה שבכנסת, שהיא אווירת נכאים, ולא אווירת נכים. זה כמה
חודשים קיימת בכנסת אווירה כזאת, והיא אווירה פופוליסטית ביותר, ולדעתי
הדחף בה להצעות כאלה איננו דחף של מדיניות רווחה. מובן שאני לא מאשים את
שני המציעים כאן, דווקא כאן אני תומך, אלא הפיזור הזה, הביזור הזה שקרה
לכנסת, ההתפרקות הזאת שקרתה בכנסת, שגרמה לאנשים להיות מופתעים מהצבעתם של
חברי כנסת בבחירות לנשיא המדינה, למשל, שלא היה אפשר לחשב איך יתנהגו חברי
הכנסת.

זו אווירה שכמובן לא מכבדת פרלמנט, שמפלגות וסיעות בו מחליטות, אבל בכל זאת
אי-אפשר לצפות את התנהגותם של חברי הכנסת. זו ללא שום ספק בעיה פרלמנטרית
חשובה ביותר. הפרגמנטציה שקורית בבית הזה היא תוצאה של מערכת הבחירות ושל
הצורה שבה בוחרים בכנסת הזאת – לראשות הממשלה ובצורה נפרדת לפרלמנט – וכך
נגרמה ההתפרקות הזאת.

אין לי ספק, שיש בכנסת רוב ימני, ורוב ימני פופוליסטי. יש בכנסת רוב ימני,
גברתי, ויש רוב ימני פופוליסטי, שמביא כל מיני הצעות. אחת ההצעות האלה,
שאני מבדיל אותן מסוג ההצעה של הנכים, היא בעניין המשפחות ברוכות הילדים.
אני חושב, ששם זה לא עניין של נכות או משהו נתון בחברה, אלא משהו שמשתנה
ואפשר לשנות בו את העניין. בעניין של הנכים, תמיד יהיו נכים בחברה, וחברה
אנושית צריכה לראות בזה אחד מהמסרים הכי חשובים של מדינת רווחה. המקרה של
משפחות ברוכות ילדים, גברתי היושבת-ראש, זה סיפור אחר. זה סיפור שמשתנה
תרבותית וחברתית. לדעתי, אם מישהו היה בא ומציע שהילד החמישי ומעלה ילמדו
ויקבלו השכלה גבוהה בחינם, אני הייתי בעד ולא הייתי נבוך ונעדר, כי לדעתי
יש קשר פונקציונלי בין הגברת הילודה ובין רמת ההשכלה. ככל שרמת ההשכלה
יורדת, התופעה הזאת עולה. ככל שהמעמד הסוציו-אקונומי עולה, התופעה הזאת
נעלמת.

מוחמד ברכה (חד"ש):

לכן צריך לתת כלים בידי המשפחות ברוכות הילדים, כדי שרמת ההשכלה תעלה – – –

עזמי בשארה (בל"ד):

אז אפשר במקום לתת כלים – שזה כסף – לאפשר השכלה גבוהה חינם.

מוחמד ברכה (חד"ש):

גם זה.

עזמי בשארה (בל"ד):

יש הבדל בין לקבל בונוסים לבין לתת ישר את הכלים לילדים, כמו למשל השכלה
גבוהה חינם מהילד החמישי. אנחנו רואים את התופעה ואת הניסיון בשאר מדינות
העולם, ויש קשר ישיר. לחלק סתם כסף וכו', לדעתי זה פופוליסטי. אי-אפשר
לראות את מספר הילדים במשפחות ברוכות ילדים כברכה. אנחנו צריכים גם את
המספר וגם את האיכות.

אני מסכים שזו לא סיבה, אלא תוצאה. כלומר, ריבוי הילדים במשפחה הוא תוצאה
של מעמד סוציו-אקונומי נמוך והשכלה נמוכה. ללא שום ספק. זו לא סיבה, אלא
תוצאה, וצריך לטפל בסיבות. תודה רבה, גברתי.

היו"ר ד' רבין-פילוסוף:

תודה רבה. חבר הכנסת מאיר פרוש – אינו נוכח. חבר הכנסת טלב אלסאנע – אינו
נוכח. חבר הכנסת מיכאל איתן אינו נוכח – – –

ראובן ריבלין (הליכוד):

האם זה ברור שמעכשיו אין הצבעות?

היו"ר ד' רבין-פילוסוף:

אין הצבעות עד שעה 16:15.

חבר הכנסת אברהם פורז – אינו נוכח; חבר הכנסת אבשלום וילן – אינו נוכח; חבר
הכנסת ויצמן שירי – אינו נוכח; חבר הכנסת רענן כהן – אינו נוכח; חבר הכנסת
נחום לנגנטל – אינו נוכח; חבר הכנסת ישראל כץ – אינו נוכח. חבר הכנסת גדעון
עזרא, בבקשה.

מוחמד ברכה (חד"ש):

למה לא יהיו הצבעות?

היו"ר ד' רבין-פילוסוף:

בהסכמה בין יושבי-ראש הקואליציה והאופוזיציה – – –

מוחמד ברכה (חד"ש):

למה? אנחנו חיילים סתם, אבל שיגידו לנו למה?

היו"ר ד' רבין-פילוסוף:

לא נמסרה לי הסיבה.

גדעון עזרא (הליכוד):

יש ישיבות סיעה.

גברתי היושבת בראש, חברי הכנסת, הצעות החוק האלה הן טובות, וזה נכון שהן
עולות הרבה כסף. אבל אני שואל, מדוע אין פה שר שישמע את הערות חברי הכנסת?
מדוע אין פה פקיד מהמשרד הרלוונטי שישמע את מה שיש לחברי הכנסת לומר?
העובדה שהם אינם פה מעידה על זלזול גמור גם בכנסת וגם בנכים.

אני אומר, שההתפרקות הזאת שקורית עכשיו לממשלת ישראל, לפי דעתי הולכת
ומתגברת כל הזמן. מוטב לו לראש הממשלה שייקח את האנשים שלו וידבר אתם לכאן
או לשם. רוצה לעשות קואליציה – שיעשה; אין לו קואליציה – שיודיע לעם. המצב
הזה הוא פשוט בלתי אפשרי.

כשאנחנו נהיה בממשלה, בסוגיה כמו סוגיית הנכים, אני חושב שהשר הרלוונטי
מטעמנו ייקח את כל סוגיות הנכים הפתוחות, ישמע את כל ההצעות, גם של חברי
הכנסת וגם של הציבור, יבדוק את התקציב שעומד לרשותו ואחר כך יבוא ויגיד מה
הם הדברים החשובים, מה הם הדברים הפחות חשובים. המצב הזה הוא בלתי נסבל
לחלוטין.

אני קורא לראש הממשלה ברק: אם אין לך שרים, תבוא לכנסת ותפזר אותה לאלתר.
אל תחכה אפילו יום אחד. אין לך מושג מה יקרה אם חס וחלילה מחר יהיה דבר כזה
או אחר שתידרש במהירות למתן תשובה. אתה נדרש לפתיחת שנת לימודים ללא שר
חינוך. אתה נדרש למשימות כאלה ואחרות, ואין לך תשובה. הפרטנר היחיד שאתו
אתה מדבר זה ערפאת, שאפילו לא שומע את מה שאתה אומר. היחיד ששומע את מה
שאתה אומר זה העם הזה, ששומע את הוויתורים, את הוויכוחים האקדמיים האלה
שאתה מנהל ובהם אתה מוותר.

תגידי לי מתי אני צריך לסיים, אני לא רוצה לקחת מהזמן של אחרים.

היו"ר ד' רבין-פילוסוף:

עוד 46 שניות.

גדעון עזרא (הליכוד):

אני רוצה להגיד פה לעם הזה, לפני מצלמות הטלוויזיה: תדעו לכם דבר אחד –
הוויכוחים בתוכנו מיותרים לחלוטין, אין שום סיבה שנתווכח בינינו, משום שהצד
השני פשוט לא מקשיב. הצד השני פשוט החליט מה שהוא רוצה. הצד השני לא רוצה
שום דבר מהדברים שאנחנו מציעים. הצד השני רוצה את ירושלים המזרחית בריבונות
פלסטינית; הצד השני רוצה לחזור לכפרים שבהם הוא ישב לפני 1948; הצד השני
רוצה מעברים חופשיים על הירדן; הצד השני לא רוצה בקעת-ירדן; הצד השני רוצה
שנפרק את ההתנחלויות.

אתמול הייתי בסיור במסגרת ועדת הפנים. בבקעת-הירדן סיפרו לנו על גנבות
חקלאיות. מסתבר שיש הרבה ידיעות על גנבות חקלאיות בבקעת-הירדן, ואז שאלנו
שם מה קורה כשמקבלים שמות של אנשים שמבצעים גנבות חקלאיות בבקעת-הירדן.
אמרו לנו שהם מוסרים לרשות הפלסטינית. ומה הרשות הפלסטינית עושה? היא לא
עושה דבר.

רבותי, בואו נתעשת ונלך כולנו ביחד לאמנה לקראת בחירות, ואחרי הבחירות,
אינשאללה, נקיים את האמנה. תודה רבה.

היו"ר ד' רבין-פילוסוף:

תודה רבה. חבר הכנסת האשם מחאמיד, ואחריו – חבר הכנסת נחום לנגנטל.

האשם מחאמיד (הרשימה הערבית המאוחדת):

גברתי היושבת-ראש, חברי הכנסת, מדינה, גברתי היושבת-ראש, נמדדת על-פי יחסה
אל החלשים, או במיוחד אל הנכים. אני אומר חלשים מבחינה פיזית, משום
שמבחינות אחרות הם הרבה יותר חזקים מהרבה אנשים; מבחינה פיזית הם חלשים.
מדינה נמדדת על-פי יחסה לקבוצה הזאת. מדינה דמוקרטית נמדדת לפי יחסה לאנשים
האלה.

גברתי היושבת-ראש, ראיתי אותם, השתתפתי אתם, היתה להם הפגנה, ובהפגנה ראיתי
איך אנשים נופלים מעל הכיסאות שלהם וראיתי איך הם ישנים בחוץ, בקור ובחום,
נאבקים על כמה שקלים, וראיתי את הלב הקשה של הממשלה שלא נענתה אלא לחלק
מהדרישות שלהם.

עד כמה שלי ידוע, עד עצם היום הזה לא מימשו את ההבטחות שניתנו לנכים, מה
עוד שהרבה נכים לא יודעים בעצם מה הזכויות שלהם. ולכן הגיע הזמן שתהיה
חקיקה אשר תבטיח את הזכויות האלה בחוק ותהיה בהירה ונהירה לאנשים האלה. זה
דבר ראשון.

דבר שני, גברתי היושבת-ראש, אני מודאג יותר – הרבה יותר – מהדברים ששמעתי
במשך היום מפי חברי כנסת מהימין, ואני אזכיר אחד מהם. דברי חבר הכנסת כץ,
גברתי היושבת-ראש, הוכיחו לי, לפחות, שיש אנשים שהם עדיין נכים בתפיסה
שלהם, ממש נכים בתפיסת המציאות. כאשר אדם בא ונותן צו גירוש לחברי הכנסת
הערבים, נותן צו גירוש לאוכלוסייה הערבית ולנציגיה, כאשר אדם כזה עולה פה
על דוכן הכנסת ואומר, תצאו מפה – אני חוזר ואומר, שזו פשוט נכות מאוד
מגעילה, שהכנסת היתה צריכה להתייחס אליה.

לכן, גברתי היושבת-ראש, אסיים ואומר, שאני תומך בהצעת החוק הזאת ומקווה
שהממשלה תעמוד במימושה, כי יש מספיק חוקים שהממשלה לא מקיימת. תודה.

היו"ר ד' רבין-פילוסוף:

תודה רבה. חבר הכנסת נחום לנגנטל, ואחריו – חבר הכנסת מוחמד ברכה. זה סוף
השינויים בסדר.

נחום לנגנטל (מפד"ל):

גברתי היושבת-ראש, רבותי חברי הכנסת, החוק הזה שמונח לפנינו לקריאה ראשונה
הוא חוק חשוב, שאולי יכסה על הבעיות של החברה הישראלית בהתנהגותה אל השונה,
אל החריג, אל הנכה, ואני אצביע בעדו, כמובן.

אבל, גברתי היושבת-ראש, אני נזעק לדבר על סוגיה אחרת, על נושא אחר,
שהתוודעתי אליו מהעיתון "הצופה", מפי הכתב חגי הוברמן. זו סוגיה חשובה מאוד
בעיני: הפרות ההסכם על-ידי הרשות הפלסטינית בירושלים ובכל האזור. אני נזקק
לעניין הזה, משום שבידי גם השקפים שיש לצה"ל ולגורמים הביטחוניים,
ומהצילומים האלה אני מבין מה החששות של צה"ל מפני ההידרדרות שהולכת להיות
גם בירושלים ובכלל בשטחי הרשות ובמה שנקרא בשפה שלי, חבר הכנסת ברכה,
יהודה, שומרון וחבל-עזה.

מוחמד ברכה (חד"ש):

– – –

נחום לנגנטל (מפד"ל):

אילו דברים מופרים כרגע על-ידי הרשות הפלסטינית? כך נאמר שם: גיוס מספר
גדול הרבה יותר מהמותר בהסכם ל"משטרה הפלסטינית" והפיכתה באופן הדרגתי לכוח
צבא סדיר; אי-העמדתם לדין של שוטרים ופעילי "פתח" שירו לעבר צה"ל – ועל כך
יש גם הוכחות; אי-טיפול משמעותי בבעיית האמל"ח הבלתי-חוקי שכבר נמצא שם,
ובידי יש אפילו התמונות והשקפים שבהם צה"ל כבר מראה מה האמל"ח שנמצא בידיה
של הרשות הפלסטינית, אלא שמאחר שאסור להציג מוצגים מהדוכן, גברתי
היושבת-ראש, אינני מציג אותם; הרחבת פעילות מנגנוני הביטחון בירושלים; מעצר
אזרחים ישראלים וחקירתם כדי להקשות את התנועה של אזרחים ישראלים בירושלים;
העדר גינוי בלתי מותנה למעשי טרור באיו"ש – זה מה שהולך להיות; אי-מיצוי
הדין עם מחבלים והמשך מדיניות "הדלת המסתובבת". וזה חלק מהדברים.

ואיך הם הולכים להיאבק בירושלים? כך אומרים גורמי הביטחון וכך זה גם בא
לידי ביטוי בתחקירו של חגי הוברמן: הרחבת פעילות מנגנוני הביטחון בעיר;
חטיפת עשרות פלסטינים לשם חקירה; מאבק נמרץ במשת"פים ובסוחרי הקרקעות; הקמת
רשת סייענים; טיפוח ה"פתח" כ"חלוץ לפני המחנה" ב"יום הפקודה"; נוכחות
ביטחונית סמויה בהר-הבית; מפגשים רשמיים במזרח העיר; הקמת "ועדות גישור"
כתחליף לשלטונות הישראליים. אלה הדברים שעתידים להיות במסגרת המאבק על
ירושלים, הדברים שהגורמים הפלסטיניים מנסים לעשות כרגע.

עזמי בשארה (בל"ד):

מה זה הזיק לישראל?

נחום לנגנטל (מפד"ל):

לא, אלה הדברים שהולכים להיות בתהליך – – –

עזמי בשארה (בל"ד):

– – –

נחום לנגנטל (מפד"ל):

חבר הכנסת בשארה, לפי תפיסת עולמך, בכלל לא יכולה להיות בעיה אם ייקחו לנו,
נניח, את כל ירושלים, את כל השומרון, את כל עזה. מה הבעיה?

עזמי בשארה (בל"ד):

מה הזיק לישראל מה שהזכרת, ש"פתח" צועד לפני המחנה, שיש משטרה פלסטינית – –
–

נחום לנגנטל (מפד"ל):

חבר הכנסת בשארה, זה אומר שבסופו של דבר לא תהיה ריבונות ישראלית בירושלים.

היו"ר ד' רבין-פילוסוף:

אבקש לסיים.

נחום לנגנטל (מפד"ל):

מבחינתך זה דבר שהוא לא נורא. מבחינתי זה דבר נורא ואיום. זאת הבעיה. זו
הנקודה שאני מעלה.

עזמי בשארה (בל"ד):

– – –

נחום לנגנטל (מפד"ל):

זה מה שהם הולכים לעשות, אלה התהליכים.

היו"ר ד' רבין-פילוסוף:

חבר הכנסת לנגנטל, הזמן שלך נגמר.

נחום לנגנטל (מפד"ל):

אני רוצה לומר רק דבר אחד, גברתי היושבת-ראש. התרחיש של ההידרדרות הוא כזה:
קביעת עובדות מדיניות – הכרזה על ריבונות בשטחי B ו-C והצבת כוחות חמושים
בהם, מאבק על השליטה במעברי הגבול וסמלי העצמאות, כמו שדה תעופה – ואני
יודע מה הם כבר עושים שם ואני יודע מה הם חשבו לעשות שם עוד כשהייתי מנכ"ל
משרד התחבורה; השתתפות כוחות פלסטיניים ו"פתח" בעימותים; תקיפת יישובים
ישראליים; "אור ירוק" לפיגועים – ואולי גם בזה אין בעיה, אבל תאמין לי,
אנשים מתים בשטח ישראלי, וזה דבר שהוא רע מאוד, ואני מניח שגם אתה תתנגד
לזה, אבל זה חלק מתרחיש ההידרדרות שבא לידי ביטוי.

גברתי היושבת-ראש, בזאת אני אסיים: לאחר תחקירו של העיתונאי הוברמן בעיתון
"הצופה", שהביא אותי לדברים האלה, ולאחר שבדקתי לאחר מכן במערכות צה"ל מה
צה"ל כבר חושב, לגבי אותם שקפים שיש בידי, מה הוא כבר חושב שיכול להיות פה,
לדעתי אנחנו ככנסת לא יכולים להישאר אדישים ולחשוב שאפשר לעמוד ולא לעשות
שום דבר ולתת לדברים האלה לקרות, ויום אחד לא נבין פתאום איך אפילו שטחי
המדינה הריבוניים שלנו מפסיקים להיות כאלה. תודה רבה, גברתי.

היו"ר ד' רבין-פילוסוף:

תודה רבה. חבר הכנסת מוחמד ברכה, ואחריו – חברי הכנסת סאלח טריף, מאיר
שטרית, תאופיק חטיב, רובי ריבלין, בנימין אלון, יובל שטייניץ, ענת מאור,
רוני מילוא, אלי בן-מנחם, חוסניה ג'בארה ותמר גוז'נסקי.

קריאה:

– – –

היו"ר ד' רבין-פילוסוף:

כנראה, אתה תהיה אחריו. אני אתן לרב פרוש לדבר. היום אני "בית הלל", ויש
בלגן.

מוחמד ברכה (חד"ש):

גברתי היושבת-ראש, רבותי חברי הכנסת, מובן שאנחנו, סיעת חד"ש – ואני בתוכה
– תומכים בהצעת החוק כחלק מהמחויבות העמוקה והיסודית שלנו לנושאים
החברתיים, במיוחד למאבק של הנכים, כפי שזה בא לידי ביטוי גם במאבק האחרון
של הנכים, ובכלל בכל הנושא של הצדק החברתי וסדר עדיפויות אחר במדינה, גם
מבחינת רמת ההכרעה וההחלטה וגם ברמת התקצוב וההחלטה הכספית.

אבל אני נדרש גם לסוגיות שעומדות על סדר-היום, ואני באמת תמה על חבר הכנסת
לנגנטל. אני לא מומחה, לא גדול ולא קטן, למסמכים צבאיים, ואני לא יודע אם
עשית דבר נכון או לא נכון, אבל זה לא העסק שלי. אני רוצה להגיד, שצבא מטבעו
אמור להיערך למצבים הכי פסימיים שיכולים להיות. בשביל זה קיים צבא. הוא
מכשיר של כוח, מכשיר של כפייה. אבל אנחנו כפוליטיקאים, כאנשים שאמורים
להיות אמונים על מתן תשובות אחרות על התסריטים הגרועים ביותר – מה המסר
שלנו? מה הבשורה שלנו לעם? אני יכול להשתמש במשפט מאוד לקוני, מאוד צפוי,
ולהגיד שהמטרה היא באמת לקדם את תהליך השלום. אני לא אפתיע אף אחד. אבל אם
אתה מודאג מהמציאות שתיארת – וחלקה יכול להיות נכון, אני לא אומר שלא –
איזו תשובה אנחנו צריכים לתת כאנשים שאמונים על ההחלטה הפוליטית וכנציגים
של הריבון במדינה, שהוא הפרלמנט? איזו תשובה אנחנו צריכים לתת? להגיד "לא"
לקמפ-דייוויד – ואתה הצבעת על מה שהצבעת לפני הנסיעה של ראש הממשלה – להגיד
"לא" למשא-ומתן על בסיס הלגיטימיות הבין-לאומית, על בסיס כיבוד עם אחר?

הרי אתה, על אף ההערכה האישית, חלק מאותה מקהלה שאני מאוד תמה אם אתה רוצה
להימנות עמה, שפשוט דוחה בכל עת ובכל מצב כל התקדמות לשלום. אתה מספר
סיפורים על יהודה, שומרון וירושלים – – –

נחום לנגנטל (מפד"ל):

שאלה, ברשותך.

מוחמד ברכה (חד"ש):

ברשות היושבת-ראש.

נחום לנגנטל (מפד"ל):

השאלה היא, האם באמת אתה חושב שמה שאנחנו נחליט יש לו בכלל משמעות
רלוונטית. תראה מה הצד השני רוצה לעשות – – –

מוחמד ברכה (חד"ש):

בהחלט. נחום, אני יכול להפוך את הקערה על פיה. אני יכול לומר, הנה צה"ל,
הצבא הישראלי, מרכז כוחות וטנקים סביב עזה ועושה תוכניות מגירה ולא מגירה
כדי לקדם כל אפשרות וכו'. מה זה, זה לא פרובוקציה? אז זה ייערך וזה ייערך.
מה המסר שלנו – אנחנו היושבים פה – לשני העמים, לעם בישראל, לעם הפלסטיני,
לעמי האזור. האם אתה רוצה שהמדינה הזאת תהיה חלק מהאזור, או שתמשיך להיות
נטע זר פה. ואם אתה רוצה שהיא תהיה חלק מהאזור, היא צריכה לכבד את הזכות של
העם האחר, העם הפלסטיני.

אני לא רוצה לסיים את כל הזמן העומד לרשותי בלי להגיד כמה מלים על ההתרחשות
שהיתה בזמן נאומו של חבר הכנסת ליברמן.

היו"ר ד' רבין-פילוסוף:

אתה צריך לסיים. משפט אחרון.

מוחמד ברכה (חד"ש):

כן, גברתי, החיים בכנסת עוברים בשגרה כאילו דבר לא קרה. חבר כנסת עומד על
הבמה הזאת ובנימה גזענית, פאשיסטית, בא ואומר שחברי כנסת הם תאי חבלה; בא
ואומר שהוא יקנה כרטיסים לחברי כנסת או לאזרחים ערבים כדי שיצאו מהמדינה
הזאת. אני רוצה להגיד לליברמן ולדומיו: אנחנו לא אורחים פה. קודם כול, על
מנת שלפחות ירגיש שייכות למקום הזה, שישפר את העברית שלו. אני לא צריך עדות
משומר בארים ומאדם שעשה את הסטאז' הפוליטי שלו בבריונות ובשמירה על בארים.
הדברים האלה פסולים.

אני רוצה להגיד בפעם האלף והמאה-אלף, אם זה יידרש: האוכלוסייה הערבית היא
חלק בלתי נפרד מהמקום הזה. כדאי שאף אחד לא ישתעשע בשאלה הזאת, כאילו אנחנו
יושבים פה על תנאי ואנחנו מבקשים אישור מליברמן, שבכלל מדבר בקושי עברית.
תודה.

היו"ר ד' רבין-פילוסוף:

תודה רבה. חבר הכנסת סאלח טריף – אינו נוכח; חבר הכנסת מאיר שטרית – אינו
נוכח; חבר הכנסת תאופיק חטיב – אינו נוכח; חבר הכנסת ראובן ריבלין – אינו
נוכח; חבר הכנסת בנימין אלון, בבקשה. אחריו – חבר הכנסת יובל שטייניץ, חברת
הכנסת ענת מאור, חבר הכנסת רוני מילוא, חבר הכנסת אלי בן-מנחם, חברת הכנסת
חוסניה ג'בארה, ואחר כך – חברת הכנסת תמר גוז'נסקי.

בנימין אלון (האיחוד הלאומי – ישראל ביתנו):

גברתי היושבת-ראש, כנסת נכבדה, אני מבין שחבר הכנסת ברכה כועס על כך שחבר
הכנסת ליברמן עוד לא מדבר עברית. לדעתי העברית שלו – – –

עזמי בשארה (בל"ד):

לא על כך.

מוחמד ברכה (חד"ש):

לא על כך.

בנימין אלון (האיחוד הלאומי – ישראל ביתנו):

העברית שלו לגמרי לא רעה, אבל, חבר הכנסת ברכה, אתה חייב להבין, שיהודי
בתוקף חוק השבות, יהודי בתוקף היסוד של מדינת ישראל – שאילו אתה לא הסכמת
לזה לא היית יכול לרוץ לכנסת, לא אתה ולא סיעתך. זו מדינתו של העם היהודי.
מי שמתנגד לכך לא יכול לרוץ לכנסת.

מוחמד ברכה (חד"ש):

סימן השאלה לא מוצב עליך ולא על ליברמן. הוא מעמיד סימן שאלה עלי. עוד לא
היה ולא נברא מי שיעמיד סימן שאלה עלי ועל הערבים.

בנימין אלון (האיחוד הלאומי – ישראל ביתנו):

חבר הכנסת ברכה, אני מבין שזה יכול לקומם ערבי בגליל שחי כאן 500 שנה,
ויהודי מרוסיה שלא דרך פה ובתוך שנייה הוא אזרח ישראל, אני מבין את התחושה
הזאת – – –

מוחמד ברכה (חד"ש):

הוא – – – בגירוש. מי הוא בכלל?

בנימין אלון (האיחוד הלאומי – ישראל ביתנו):

זה בדיוק ייחודה של מדינת ישראל כמדינת העם היהודי. אם יש כאן סיעה שלא
מכירה בכך, אסור לה לרוץ לכנסת. לא לפני הבחירות – – –

מוחמד ברכה (חד"ש):

אתה איום ומיעוט – – – אתה כמובן מסכים לזה?

היו"ר ד' רבין-פילוסוף:

חבר הכנסת ברכה.

בנימין אלון (האיחוד הלאומי – ישראל ביתנו):

לא. אני מתייחס למה שאני מתייחס. לא הקצרנית ולא אני יכולים לשמוע את
הצעקות שלך. לכן, חבר הכנסת ברכה, אני חושב שכדאי לכם לזכור, שהעולים
החדשים הם אזרחים ישראלים בפוטנציה גם כשהם עוד ברוסיה, גם כשהם באמריקה
ובכל מקום אחר, ומייד כשהם מגיעים הם אזרחי מדינת ישראל.

עזמי בשארה (בל"ד):

שוויון. גם להם מותר להיכנס – – –

בנימין אלון (האיחוד הלאומי – ישראל ביתנו):

זה העיקרון הבסיסי ביותר של המדינה הזאת.

אמרת גירוש. לגבי גירוש, אני בוודאי לא מסכים. אסור בשום פנים ואופן לומר
לאזרח ישראלי שהוא מגורש ממדינת ישראל. אבל אני מוכרח לומר, שאם יש חברי
כנסת שמרגישים בעיה לשיר את "התקווה", ועל זה דיבר חבר הכנסת ליברמן, ולשיר
"כל עוד בלבב פנימה, נפש יהודי הומייה" – ואני מבין את זה, ויש להם בעיה עם
דגל כחול-לבן, הם יכולים, ואני לא אומר את זה, אני ממליץ לחשוב על פתרון של
איזו קונפדרציה – שיצביעו ברשות הפלסטינית כמו התושבים במזרח-ירושלים, או
יצביעו בעמאן, אם הם ירצו את זה. אני לא מכריח. אם קשה לחברי כנסת ערבים
להסתדר עם מדינת ישראל כמדינת העם היהודי – – –

טלב אלסאנע (הרשימה הערבית המאוחדת):

– – –

עבד-אלמאלכ דהאמשה (הרשימה הערבית המאוחדת):

– – –

בנימין אלון (האיחוד הלאומי – ישראל ביתנו):

לו היו מצהירים זאת לפני הבחירות, לא היו יכולים לרוץ לבחירות.

מוחמד ברכה (חד"ש):

אתה הומני מאוד, אבל אתה מציע גירוש פוליטי.

בנימין אלון (האיחוד הלאומי – ישראל ביתנו):

לא. גירוש פיזי בשום אופן – לא.

ענת מאור (מרצ):

אתה מאוד סימפתי ברמה האישית – – –

בנימין אלון (האיחוד הלאומי – ישראל ביתנו):

אבל אם לחברי הכנסת קשה – – –

מוחמד ברכה (חד"ש):

– – –

בנימין אלון (האיחוד הלאומי – ישראל ביתנו):

רבותי, אני רציתי לדבר – – –

ענת מאור (מרצ):

חבר הכנסת בני אלון מאוד הומני ברמה האישית – – – ואתה לא שומע מה שאני
אומרת.

בנימין אלון (האיחוד הלאומי – ישראל ביתנו):

אני שומע, חברת הכנסת מאור, אבל את לא שומעת כי הגעת רק הרגע.

ענת מאור (מרצ):

אתה זורע הרס. אתה מאוד סימפתי ברמה האישית – – –

בנימין אלון (האיחוד הלאומי – ישראל ביתנו):

חברת הכנסת מאור, את הגעת הרגע ולכן לא שמעת את כל מה שהיה כאן. אלה שהיו –
שמעו.

ענת מאור (מרצ):

הלוואי – – –

בנימין אלון (האיחוד הלאומי – ישראל ביתנו):

גברתי היושבת-ראש, במעט הזמן שנותר לי – – –

היו"ר ד' רבין-פילוסוף:

כבר נגמר הזמן.

בנימין אלון (האיחוד הלאומי – ישראל ביתנו):

במעט הזמן שנותר לי, גברתי היושבת-ראש – אנחנו עוסקים פה בהצעות חוק של חבר
סיעתי, חבר הכנסת יורי שטרן, ושל חבר הכנסת סילבן שלום – – –

היו"ר ד' רבין-פילוסוף:

עליך לסיים.

בנימין אלון (האיחוד הלאומי – ישראל ביתנו):

אני מסיים.

– – – ראשונה, כדי לשפר את הזכויות המגיעות לנכים. אני רוצה לציין, שלא
בדיעבד ולא בלית ברירה הגיע הזמן שראש הממשלה יבין, שאי-אפשר שהנכים יהיו
תמיד בסוף סדר-היום הלאומי, הסעיף האחרון באג'נדה. לפני נפנופי דגלים חסרי
חשיבות – –

עזמי בשארה (בל"ד):

היית צריך להתחיל את הנאום שלך בזה, ולא בהסתה נגד הערבים.

בנימין אלון (האיחוד הלאומי – ישראל ביתנו):

– – באמריקה, ולפני נפנופי דגלים חסרי חשיבות – –

עזמי בשארה (בל"ד):

לך זה לא חשוב בכלל.

בנימין אלון (האיחוד הלאומי – ישראל ביתנו):

– – על שלום שאין לו שום קשר לשלום, ומביא רק לשפיכות דמים, ראוי שיתעסק
בעניינים של החברה והרווחה, של הנכים בציבור היהודי, של הנכים בציבור
הערבי, של כל אזרחי ישראל. מערך הרווחה קרס במדינה. עובדים סוציאליים לא
עומדים בעומס. כל אחד מטפל ביותר מ-300 תיקים, ואיש לא פוצה פה ומצפצף.

גברתי היושבת-ראש, אני מסיים, ואני קורא בזאת לראש הממשלה לשנות את קווי
היסוד, לצרף אליו עכשיו – במקום בחירות – את כל המפלגות ולהגיד שעוסקים
בנושאים האלה.

ענת מאור (מרצ):

מה עם הטרנספר שלך?

בנימין אלון (האיחוד הלאומי – ישראל ביתנו):

ואת כל הקשקושים של שלום, שהוא רחוק מאתנו כרחוק מזרח ממערב, ואין להם שום
קשר לשלום, יש לדחות עד שהמדינה הזאת תהיה עם שלום בתוכה. בתוכנו אין שלום,
וזה קודם לכל דבר אחר. תודה.

היו"ר ד' רבין-פילוסוף:

תודה רבה. חבר הכנסת יובל שטייניץ – אינו נוכח. חברת הכנסת ענת מאור,
בבקשה.

מוחמד ברכה (חד"ש):

במקום שלום אתה עושה קריאות למלחמה.

בנימין אלון (האיחוד הלאומי – ישראל ביתנו):

שלום בינינו זה לא קשקושים. כשמניפים דגלים ואחרי זה יורים, זה שלום?

טלב אלסאנע (הרשימה הערבית המאוחדת):

– – –

ענת מאור (מרצ):

גברתי היושבת-ראש, חברות וחברי הכנסת, אין ספק ששתי הצעות החוק ראויות ומצב
הנכים במדינה מביש, וזה משותף לכל ממשלות ישראל. הבעיה שלנו, חברות וחברי
הבית, שבטירוף המערכות שאנחנו הכנסנו את עצמנו ואת המדינה כולה אליו, אנחנו
זורים ייאוש. אם נגזר שהכנסת אכן תתפזר ותלך לבחירות, צריך לעשות זאת על
סמך שתי משימות אדירות שצריכות לבוא להכרעה בפני הציבור: האחת, הנוגעת
בדיוק לדיון שלנו – צריך לשנות את סדרי העדיפויות החברתיים-הכלכליים מן
היסוד, כי הפערים החברתיים – כל העיתונות נסערת, אבל הם פרי מדיניות, הם לא
פרי מקרה. כל ממשלות ישראל – לפחות אני יודעת מאז אני בכנסת – גיבו את
העשירים ואת המעסיקים ואת המתעשרים והאמינו שהצמיחה כשלעצמה תצמצם פערים,
וזה לא קורה, והופכים את החלשים – זה לא חלשים – את החוליות שזקוקות לחברת
רווחה חזקה, לסחטנים, רחמנא ליצלן.

אין פה שר מהממשלה. אני רוצה לומר, שמה שעושה שר האוצר בחודש-חודשיים
האחרונים בהתקפה מוחצת נגד הכנסת הוא דבר חמור ביותר. לא שהוא לא צודק שכל
הנורמות פה נפלו ואין קואליציה ואין משמעת, אבל כל זה קורה כי הממשלה לא
מובילה מדיניות חברתית-כלכלית-חינוכית של צמצום פערים, של יזמות.

ההתקפה הבלתי-נלאית על החקיקה הפרטית בכנסת היא רצון להחזיר אותנו לימי
מפא"י לשעבר. אני יודעת – אני הגעתי לכנסת ולמדתי מחבר הכנסת פורז, אני
חושבת שאנחנו עושים בבית נכון מאוד – אין תחליף לחקיקה פרטית. כל כך הרבה
נורמות, כל כך הרבה מושגים, כל כך הרבה ערכים השתנו בחברה הישראלית רק
בזכות יזמות, עירנות, לובינג ודחיפה שחברי הכנסת עשו וגרפו אחריהם ממשלות.
לא היינו מגיעים לזכויות פרט ואזרח במדינה ללא חקיקה פרטית, לא היינו
מקדמים נשים ולא היינו מונעים אלימות, אילולא החקיקה הפרטית.

והדבר השני, שלא נוגע לחוקים הללו, אבל הוא נוגע לדברים מאוד חמורים
שנאמרים פה – נכון, צריך שלום בית, אבל שלום בית זה זכויות דמוקרטיות מלאות
לכולם, וגם לערביי ישראל, חבר הכנסת בני אלון.

בנימין אלון (האיחוד הלאומי – ישראל ביתנו):

אמרתי את זה.

ענת מאור (מרצ):

וההקצנה שקיימת מכל הכיוונים בבית – מכל הכיוונים – הרי אנחנו כולנו מקבלים
כבר לא רק הערות ציניות על מה שאנחנו מחוללים לדמוקרטיה ולאמון של הציבור
לא רק מבחינת חברי הכנסת, בדמוקרטיה בכלל.

ואין טעם ללכת לבחירות – אם הרוב יחליט על כך, וזה מה שהחליטו לפני כמה
דקות – בלי להשלים – –

היו"ר ד' רבין-פילוסוף:

אבקש לסיים.

ענת מאור (מרצ):

– – את הסכם השלום – כן, את הסכם השלום עם הפלסטינים – ואני דורשת מהבמה
לפני התפזרותנו לפגרה – אני מקווה שלא בכלל – מיאסר ערפאת, ראש הרשות
הפלסטינית, גם לעשות את הצעדים הנדרשים.

יש פה סיטואציה היסטורית, ואם נגיע לציבור עם הסכם שלום שיחצה את הציבור מי
תומך בו ומי לא – ואני בטוחה שאז ייתנו אמון בממשלה – ועם מדיניות
חברתית-כלכלית-חינוכית אחרת, לא יצטרכו להלעיז על חקיקה פופוליסטית. לא
אנחנו פופוליסטים, אלא הרס המערכות שעשינו, ורק משאל עם עם בחירות על אותה
פילוסופיה של שלום וחברה ישנו את נורמות השלטון ואתם יביאו רווחה לנכים,
לנשים, למיעוטים ולכל החלשים בחברה. תודה רבה.

היו"ר ד' רבין-פילוסוף:

תודה רבה. חבר הכנסת רוני מילוא – אינו נוכח; חבר הכנסת אלי בן-מנחם – אינו
נוכח; חברת הכנסת חוסניה ג'בארה – אינה נוכחת. חברת הכנסת תמר גוז'נסקי,
ואחריה – חבר הכנסת טלב אלסאנע.

דוד טל (ש"ס):

היו ימים טובים למפא"י. למה את משמיצה את מפא"י?

ענת מאור (מרצ):

– – –

תמר גוז'נסקי (חד"ש):

גברתי היושבת-ראש, חברי הכנסת, בתחילת דברי אני רוצה לברך את הילדים הערבים
מהנגב שיושבים אתנו ביציע. הם באו למחות בפעילות שהיתה להם בחוץ על המצוקה
שלהם, על המחסור בחדרי לימוד, על הבניינים הלא-מתאימים, על חוסר ההזדמנות
שלהם להתפתח כמו ילד אחר, ביישובים הלא-מוכרים. אני מקווה מאוד, שאנחנו
ככנסת נעשה הכול כדי לדאוג לכם שיהיו לכם תנאים טובים יותר בבתי-הספר, שלא
יהיו גגות אזבסט, שיהיו מזגנים, שתהיה כיתה לכל ילד, שיהיה גן לכל ילד,
ואנחנו ביחד נשנה את הדברים.

דוד טל (ש"ס):

חברת הכנסת גוז'נסקי, תאמרי שאני מזדהה עם כל מה שאמרת עד עכשיו.

תמר גוז'נסקי (חד"ש):

חבר הכנסת דוד טל אמר שגם הוא מזדהה עם הדברים האלה.

חברי הכנסת, בקשר להצעת החוק שמונחת לפנינו – אני מצטערת שהמציעים אינם פה
אתנו. אני רוצה להעיר שהצעת החוק הזאת עושה עוול לקבוצת נכי הנפש. אני
מניחה שכאשר מציעי החוק יזמו את הצעת החוק הם לא היו מודעים לכך, אבל בשלב
הנוכחי – חבר הכנסת דוד טל, זה בעיקר מכוון אליך – – –

דוד טל (ש"ס):

אני שומע.

תמר גוז'נסקי (חד"ש):

ב-11 ביולי אישרה הכנסת את חוק שיקום נכי נפש בקהילה, שמתייחס לנכי נפש עם
40% נכות, לפחות, ומעניק להם, כידוע לך, סל שירותים חשוב ביותר, סל שיקום
שכמוהו לא היה לנכים האלה, ואדוני היה שותף לחקיקה הזאת. עכשיו מונח לפנינו
חוק שמדבר על נכים עם 60%. במלים אחרות, החוק הזה מרע ופוגע בחוק שיקום נכי
נפש.

לכן, אדוני, אני מציעה למציעים ומציעה לך, שכל הפרק על נכי נפש, שלא מוסיף
שום דבר לחוק שיקום נכי נפש בקהילה, אלא להיפך – פוגע – עלול עוד מישהו
לומר שמאחר שזה חוק מאוחר, רק נכי נפש עם 60% יקבלו. למה נחוץ דבר כזה,
כאשר סל השיקום שלנו גם רחב יותר מהסל שיש פה? לכן אני רוצה להעיר את זה,
ואני מבקשת שלקראת הקריאה השנייה והשלישית נתקן זאת.

חברי הכנסת, מתנהל פה ויכוח, אומרים, אבל זה לא ויכוח. מה שמתנהל פה במשך
כל המושב הוא מסע הסתה בלתי נסבל, שמדיף ריח חריף של גזענות. מובילים אותו
כמה חברי כנסת, שבכל הזדמנות שהם רק יכולים מנופפים בדגל הגזעני.

הניסיון שנעשה היום עבר כמובן כל גבול, הניסיון של חבר כנסת לעמוד פה על
הדוכן – חבר הכנסת ליברמן – ולאיים בגירוש של חברי כנסת ערבים, בעצם בגירוש
של האוכלוסייה הערבית. כל הניסיון לתת לכך גושפנקה תיאורטית, כאילו זה נובע
מקיומה של מדינת ישראל – כל הניסיון הזה הוא ניסיון נואל.

חברי הכנסת, מדינת ישראל מוגדרת בחוקי-היסוד כמדינה יהודית דמוקרטית, היא
לא מוגדרת כמדינת העם היהודי באשר הוא. אין דבר כזה בשום מקום, לא תמצאו
חוק כזה. אין דבר כזה. מדינה יהודית – כן, יש פה יהודים, הם הרוב. מדינה
דמוקרטית – משום שחייבים לדאוג לשוויון זכויות מלא לכל האזרחים, תהיה
לאומיותם אשר תהיה.

זה הרעיון של החוק הזה, אחרת, אם לא היתה פרשנות כזאת ואם זו לא היתה
המשמעות של החוקים האלה – –

היו"ר ד' רבין-פילוסוף:

אבקש לסיים.

תמר גוז'נסקי (חד"ש):

– – אני לא חושבת שהייתם מוצאים פה איש אחד דמוקרט שהיה נכנס לכנסת הזאת עם
התנאי הזה.

לכן, זה ניסיון לכפות על חברי הכנסת גישות שהן מערערות על עצם קיומה של
ישראל כמדינה דמוקרטית.

חברי הכנסת, מדברים הרבה על שלום, וזה נכון – עניין השלום הוא עניין גורלי
– אבל הניסיון לערער את יסודות הדמוקרטיה במדינת ישראל קיים.

אתם זוכרים את הניסיון הנוגע למשאל עם לקבוע אחוז כזה, שהאוכלוסייה הערבית,
בעצם לא יתחשבו בה. אתם זוכרים, היום – רק היום – עברה הצעת חוק בקריאה
שנייה עם הסתייגות של הנדל, שכולה גזענית, כל כולה גזענית, לא היתה לה שום
משמעות אחרת.

ואני מתפלאת מאוד על חברי הכנסת של ש"ס, שהצביעו בעד ההסתייגות של חבר
הכנסת הנדל.

מוחמד ברכה (חד"ש):

– – –

דוד טל (ש"ס):

– – –

תמר גוז'נסקי (חד"ש):

ואני אומרת לכם במלוא הכנות ובמלוא הרצינות – זה מפעפע, זה מחלחל פה לתוך
הרקמה הזאת של הכנסת ומאיים למוטט את הבניין הזה. אני אומרת לכם, הבניין
הזה לא יחזיק מעמד אם הגזענות הזאת תימשך ואם היא לא תיעצר. תודה.

היו"ר ד' רבין-פילוסוף:

תודה רבה. חבר הכנסת טלב אלסאנע, ואחריו – חבר הכנסת עבד-אלמאלכ דהאמשה.
אחריו – חברי הכנסת שאול יהלום, רחבעם זאבי, אליעזר זנדברג, יוסף לפיד,
נעמי חזן, יוסף פריצקי, יהודית נאות ויולי אדלשטיין.

טלב אלסאנע (הרשימה הערבית המאוחדת):

גברתי היושבת-ראש, חברי הכנסת, בתחילת דברי אני רוצה לברך את התלמידים
מבתי-הספר ביישובים הלא-מוכרים בנגב.

(נושא דברים בשפה הערבית; להלן תרגומם לעברית:

סלחו לי אחי, התלמידים והילדים בכפרים שאינם מוכרים בנגב, אשר באו היום,
ביוזמת המועצה האזורית של הכפרים בראשות יושב-ראש המועצה מר ג'אבר אבו-כף,
על מנת שקולם יישמע ותישמע צעקתם אצל בעלי המצפון; אם יש מצפון לממשלה זו.
זכותם הטבעית שיהיו להם, כפי שיש לכל התלמידים במדינה, חדרי לימוד וכיתות
ממוזגות, כיוון שאין להם שירותים מינימליים.)

אני רוצה לומר, שהתלמידים הגיעו לכאן, רבותי, כדי להשמיע את הזעקה האמיתית
של תלמידים שחיים ביישובים לא-מוכרים. גם היישוב שלהם לא מוכר, גם בית-הספר
שלהם לא מוכר, וכתוצאה מכך הם לא מחוברים לרשת החשמל, לא מחוברים לכבישי
גישה, ובעצם הם לא קיימים. פיזית הם קיימים, אבל מבחינת שירותים שהמדינה
מחויבת להם – מבחינת ההגדרה, כי הם אזרחים שהמדינה מחויבת להם – הם לא
נכללים בהגדרה הזאת.

הם המתינו שממשלות ישראל יבואו לנגב כדי שיעניקו להם מה שמגיע להם, וכשראו
שמגיעים אליהם רק בתקופת הבחירות, הם החליטו לבוא היום אל מול הכנסת, כדי
להשמיע את הזעקה האמיתית והכנה.

אני רוצה לומר לכם, שהוויכוח שהתפתח כאן איננו סתם זעקה. יש ממשלות שאימצו
את הגישה הזאת כמדיניות. פשוט מאוד, הבעיה שלא רואים באזרחים הערבים חלק
מהמפה הלגיטימית של האזרחים שמגיעים להם כל השירותים החברתיים – חינוך,
בריאות. האוכלוסייה הערבית נמצאת בשוליים של מתן שירותי אזרח, וכתוצאה
מהדבר הזה יש לנו תופעה של יישובים לא מוכרים. יש יישוב אחד שאינו מוכר
במדינת ישראל שאיננו יישוב ערבי? יש יישוב אחד יהודי שאיננו מוכר?

אריה גמליאל (ש"ס):

יש, כדים.

טלב אלסאנע (הרשימה הערבית המאוחדת):

אין אף יישוב יהודי אחד לא מוכר, אין אף בית-ספר יהודי אחד שאינו מחובר
למערכת החשמל. אין אף בית-ספר יהודי אחד שהוא מפחונים או שגגו מאזבסט
מסרטן. אבל זה קיים בנגב, ורק במגזר הערבי. זה מקרי? ודאי שזה לא מקרי. זה
כתוצאה, לצערי הרב, ממדיניות מגמתית עקבית שהיתה במשך עשרות שנים, והיום,
כשמדברים על מדיניות אחרת, על תקופה אחרת, על עידן אחר, שרוצים לעשות שלום
ויהיה טוב, אז שלום משמעו קודם כול להפנים את הפתגם "ואהבת לרעך כמוך"
ולהפנים שמגיעים לתלמידים הערבים אותם שירותים הניתנים לתלמידים היהודים.
שלום משמעו שוויון, וזו הזעקה האמיתית, להעניק לאזרחים מה שמגיע להם בתור
אזרחים ולאמץ גישה שוויונית, ללא הבדל דת, גזע ולאום.

הצעות החוק שלפנינו, שבאות להעניק שירותים לנכים, לדעתי הן נכונות וצודקות,
וזה המבחן האמיתי לחברה הישראלית, באיזו מידה היא מתייחסת לאזרחיה החלשים,
הנכים, המוגבלים.

לכן אני תומך בהצעת החוק הזאת, אבל אני לא יכול לעבור בשתיקה על הצבעה
שמצביעה על צביעות שהיתה כאן לגבי חוק – – –

היו"ר ד' רבין-פילוסוף:

חבר הכנסת אלסאנע, עליך לסיים. משפט אחרון.

טלב אלסאנע (הרשימה הערבית המאוחדת):

אנחנו בעד החוק, אבל כשהנושא נגע למגזר הערבי, ראינו איך התמונה מתהפכת
ומשתנה. לכן, אני מביע את מורת רוחי, כבוד יושב-ראש ועדת העבודה והרווחה,
ממה שהתרחש שם. אני רוצה שתיקח את זה לתשומת לבך.

אני מודה לך, גברתי היושבת-ראש, שנתת לי את זכות הדיבור לפני זמני, ואני
מודה לחברי דהאמשה שאפשר את זה. אני מודה לך.

היו"ר ד' רבין-פילוסוף:

תודה רבה. חבר הכנסת עבד-אלמאלכ דהאמשה, אחריו – חבר הכנסת מאיר פרוש.

מסמכים שהונחו על שולחן הכנסת

היו"ר ד' רבין-פילוסוף:

לפני כן – הודעה לסגנית מזכיר הכנסת.

סגנית מזכיר הכנסת ר' קפלן:

ברשות יושבת-ראש הישיבה, הנני מתכבדת להודיעכם, כי הונחה היום על שולחן
הכנסת, לקריאה שנייה ולקריאה שלישית, הצעת חוק הביטוח הלאומי (תיקון מס'
40), התש"ס–2000, שהחזירה הוועדה לקידום מעמד הילד. תודה רבה.

היו"ר ד' רבין-פילוסוף:

תודה רבה לסגנית מזכיר הכנסת.

הצעת חוק הביטוח הלאומי (תיקון מס' 40) (העלאת שיעור הקצבה לנכה), התש"ס–2000;

הצעת חוק הנכים (זכויות שונות), התש"ס–2000

(קריאה ראשונה)

היו"ר ד' רבין-פילוסוף:

חבר הכנסת דהאמשה, בבקשה.

עבד-אלמאלכ דהאמשה (הרשימה הערבית המאוחדת):

כבוד היושבת-ראש, חברי הכנסת, קשה להשתחרר מההרגשה, שלמעשה ההסתה והגזענות
מעבירות אנשים על דעתם. אני לא הייתי יכול להאמין אפילו בחלום, שמכל חלקי
הבית הזה אנשים יצביעו היום בעד ההסתייגות שכל כולה גזענית.

מייד כאשר הוגשה הצעת החוק של המשפחות ברוכות ילדים תמכנו בה, והרבה חברי
כנסת והרבה סיעות תמכו בה. קיים קנה-מידה אחד ברור, שיש משפחות ברוכות
ילדים שצריך לסייע להן. באו הגזענים והרימו ראש – – –

דוד טל (ש"ס):

להסתייגות הזאת אין שום השפעה מעשית.

עבד-אלמאלכ דהאמשה (הרשימה הערבית המאוחדת):

יש השפעה.

דוד טל (ש"ס):

אני בדקתי כרגע, אין השפעה.

עבד-אלמאלכ דהאמשה (הרשימה הערבית המאוחדת):

אם אין לה השפעה, אז הטיפשים שהגישו אותה, מוטב היה שלא יגישו. אני רוצה
מאוד לקוות שלא תהיה לה השפעה. ואם יש לה השפעה, אז יש עוד מקום לתקן אותה,
אדוני יושב-ראש הוועדה. אבל בכל מקרה, הגשת ההסתייגות ואלה שחשבו שבכך הם
משפיעים בכיוון מסוים, מעידים על עצמם, מעידים על גישה גזענית.

אתם יודעים מה? 50 שנה הילדים הערבים קיבלו פחות בקצבת ילדים, ורק לפני כמה
שנים זה תוקן, בממשלתו של רבין, זיכרונו לברכה. יעברו עוד עשר שנים עד
שתתוקן הגזענות הזאת? אנחנו חיים, וכאן אני מגיע לגזענות האחרת. הילדים
הערבים וחברי הכנסת והציבור הערבי במדינת ישראל ימשיכו לחיות וימשיכו לחיות
בגאווה, וימשיכו לחיות בזכות, גם אם נקבל פחות קצבאות, וגם אם תהיה יותר
גזענות, וגם אם תהיה יותר אפליה, זה לא יזיז אותנו. אנחנו חיים פה כי אנחנו
פה בעלי זכויות. זו ארצנו, זו מולדתנו, כאן נולדנו, כאן נחיה, שום דבר לא
יזיז אותנו מפה.

ברשותך, גברתי היושבת-ראש, הייתי רוצה לברך את ילדי הנגב ולומר את סיכום
הדברים בערבית גם בכיוון הזה:

(נושא דברים בשפה הערבית; להלן תרגומם לעברית:

בשם אללה הרחמן והרחום. אחים מאזינים, הנושא שעלה לא מזמן הוא חוק הביטוח
הלאומי, כלומר הגדלת קצבאות הביטוח לילדים. מה שמעורר חשד, אפשר שהוא גם
הסלידה מצד הזרם הימני הקיצוני, אשר באמצעותה ביקשו כמה חברי כנסת להתנגד
לחוק באופן שחלוקת המענקים או הקצבאות לא יכללו את כל הילדים באופן שווה
אלא החלוקה תהיה כך שכל אם תחלק לילדיה את קצבאות הביטוח כאילו שכל אם היא
משפחה אחרת. זאת כאשר קיימים מקרים, בעיקר אצל אנשינו בנגב, שיש יותר מאם
אחת באותו בית, לאותו בעל ולאותם ילדים.

מגמה זו היא גזענית, ואי-אפשר להעלים אותה, ואנחנו התנגדנו לה בכל הכוח.
למרבה הצער, יש מפלגות שונות מכל השכבות אשר תמכו במגמה זו ותמכו בהתנגדות
זו. החוק לא יעבור בהצבעה מראש ולא בהצבעה שלא מן המניין. אנו מקוום שהוא
ישתנה בעתיד הקרוב.

ברצוני להוסיף, שהמגמה הגזענית הזאת, מגמת ההסתה נגד חברי הכנסת הערבים
ונגד הציבור הערבי במדינה, באמצעות חקיקה גזענית זו, לא תביא כל תועלת. אנו
נשארים כאן בארץ שלנו. זו אדמתנו, זו מולדתנו. שום מעשה עוול לא יזיז אותנו
מזכותנו, בין שהקצבאות שוות בין שאינן שוות. כל הצעדים הללו וכל ההסתות
הללו לא יביאו כל תועלת, כמו אותה עצם בגרונו של כל גזען הרוצה שנזוז מכאן.
תודה לכולם.)

תודה רבה.

היו"ר ד' רבין-פילוסוף:

תודה רבה. חבר הכנסת מאיר פרוש. לאחר מכן, אם לא ייכנסו חברי הכנסת שקראתי
בשמותיהם – חבר הכנסת מוחמד כנעאן.

מאיר פרוש (יהדות התורה):

גברתי היושבת-ראש, בשם הקצרניות אני רוצה להודות לחבר הכנסת דהאמשה, שכאשר
הוא עולה לדוכן ומדבר דקה בעברית ושתי דקות בשפה הערבית, הן יכולות לנוח.

עבד-אלמאלכ דהאמשה (הרשימה הערבית המאוחדת):

– – –

מאיר פרוש (יהדות התורה):

הן נהנות שאני מדבר בשמן. אני אומר לך, הן נהנו. ראיתי איך שהן כתבו ועבדו
קשה, ועלה חבר הכנסת דהאמשה, דיבר משפט ארוך בשפה הערבית – ומותר לו לעשות
את זה – והן בינתיים נחו.

לגופו של עניין, אני מבקש להצטרף למברכים את חברי הכנסת יורי שטרן וסילבן
שלום וקבוצת חברי הכנסת בכל אחד מהחוקים, על כך שהם מביאים לנו את חוק
הביטוח הלאומי ואת חוק הנכים.

אני חייב לגלות לחברי הכנסת את רחשי לבי, את מה שאמרתי לחברים בשבוע שעבר,
כאשר ראש הממשלה חזר מקמפ-דייוויד. יש כאלה שהיו מאוד מאוד מרוצים בתקופה
שראש הממשלה היה בקמפ-דייוויד מהוויתורים שהוא נתן לערפאת ולפלסטינים. יש
מי שישבו כאן בארץ-ישראל מלאי חרדה – מי יודע לאן נגיע עם הפשרות, לאן נגיע
עם הוויתורים, ומי יודע אחרי שיהיו ויתורים איזה סוג שלום יהיה, איזו הפסקת
לוחמה. אין ספק שהוועידה הזאת גרמה לחיכוכים ולמתחים בין חלקים גדולים
באוכלוסייה ונוצרו מתחים. אני לא אשפוט כרגע אם הוויתורים טובים או לא, אבל
נוצרו מתחים.

כאשר ראש הממשלה הוכיח לעיני העולם כולו עד כמה הוא מוותר ובסופו של דבר
יאסר ערפאת לא הסכים לקבל את הצעות הגישור, אמרתי למקורביו של ראש הממשלה,
אמרתי לשרים, אמרתי לאנשים בכירים שקרובים אליו: תציעו לו שיירגע, שיפסיק
את המשא-ומתן, ולא מכיוון שמישהו יכול לבקש ממנו שיפסיק את המשא-ומתן, אלא
לאור השבר הפנימי בין האוכלוסיות כאן רצוי לעשות פסק זמן. מותר, גם אחרי כל
כך הרבה ויתורים ואחרי ריצה כזאת קדימה, שיהיה פה פסק זמן כדי לחשוב מה קרה
בקמפ-דייוויד, מה הסיבה שיאסר ערפאת לא הסכים, מה הוא עוד לא ויתר או מה
ויתרתי יותר מדי, איך לא נהגתי טוב או אולי כן נהגתי טוב.

הדבר הזה גם היה מאפשר לראש הממשלה לעשות קצת סדר פנימי בבית. הרי הכול
מתפורר. אני לא אומר שהכול מתפורר כחבר בקואליציה. אני לא בקואליציה, אבל
לא נעים לראות איך שהכול מתפורר. זה מוכיח חוסר הנהגה. זה מוכיח שהבן-אדם
לא מסוגל לשלוט. אני לא אומר את זה כביקורת. הייתי בטוח, אחרי מה שקרה
בקמפ-דייוויד, שראש הממשלה חוזר לכאן ומתחיל לעשות איחוי קרעים, לבדוק איך
אפשר לגבש את הקואליציה, איך אפשר לטפל בחוק הנכים, איך אפשר לטפל בחוק
הביטוח הלאומי, בכל הבעיות החברתיות שגם עליהן הוא התחייב ואמר שהוא רוצה
לפתור אותן.

מה הפלא שדוד לוי מודיע היום שהוא מתפטר. אתם יודעים למה הוא מתפטר? כי יום
אחרי שראש הממשלה חוזר מקמפ-דייוויד, מייד מצאנו את עודד ערן וסאיב עריקאת
דנים הלאה. על מה דנים הלאה? עוד לא עיכלנו את סטירת הלחי שקיבלנו
בקמפ-דייוויד, וכבר דנים הלאה. ודאי שבמצב כזה, כאשר שר החוץ מרגיש שאין לו
מה לבקש מראש הממשלה, ודאי שהוא מתפטר.

לכן, אני מציע לראש הממשלה שיעשה פסק זמן, ולא כדי להתחמק ממשא-ומתן.
מבחינתי, שלא ייתן את מה שהוא רצה לתת, אבל לצורך בדק בית פנימי שיבוא ללכד
ויתחיל לטפל בבעיות החברתיות, שגם הן מאוד מאוד חשובות לנו, לאזרחי המדינה.
תודה.

היו"ר ד' רבין-פילוסוף:

תודה רבה. חבר הכנסת רחבעם זאבי – אינו נוכח; חבר הכנסת אליעזר זנדברג –
אינו נוכח; חבר הכנסת יוסף לפיד – אינו נוכח; חברת הכנסת נעמי חזן – אינה
נוכחת; חבר הכנסת יוסף פריצקי – אינו נוכח; חברת הכנסת יהודית נאות – אינה
נוכחת; חבר הכנסת יולי-יואל אדלשטיין – אינו נוכח; חבר הכנסת מוחמד כנעאן.
אחריו – חברי הכנסת יעקב ליצמן, דוד אזולאי, אריה גמליאל, יאיר פרץ, יצחק
כהן ועופר חוגי.

דוד טל (ש"ס):

– – –

היו"ר ד' רבין-פילוסוף:

צר לי, אתה לא רשום ברשימה. כל חברי ש"ס רשומים חוץ ממך.

דוד טל (ש"ס):

אני הראשון מש"ס שבאתי להירשם.

היו"ר ד' רבין-פילוסוף:

תסדיר את זה עם המזכירות. בבקשה.

מוחמד כנעאן (הרשימה הערבית המאוחדת):

גברתי היושבת-ראש, חברי הכנסת, לעצם הצעות החוק שמונחות לפנינו היום, שבאות
להבטיח זכויות לנכים, אם אלה הטבות בדיור או זכות לסידור חוץ-ביתי או סידור
יומי או חיוב בתי-הקולנוע או תיאטראות בסדרי הגעה וכדומה, אני חושב שהצעה
כזאת ראויה ובאה להקל על ציבור מכובד בחברה הישראלית מכל המגזרים. כמו כן,
יש להעלות את הקצבה המשולמת לנכים לפי סעיף 200 לחוק הביטוח הלאומי. לדעתי,
גם הצעה כזאת ראויה, אף שאני מודע להתנגדות הממשלה, כי ההתנגדות היא תמיד
בגלל עלות הצעת החוק. אבל הבטחת חיי האזרחים עולה כסף והממשלה צריכה לדאוג
למצוא כיסוי לסעיף או לסעיפים האלו.

עם זאת, גברתי היושבת-ראש, מעבר להצעות החוק, אני שמעתי את דבריו של חברי
חבר הכנסת מאיר פרוש. אבל שמעתי היום גם דברים, לצערי הרב, לא רק קיצוניים
אלא אין להם הגדרה בלקסיקון הפרלמנטרי במדינת ישראל או בעולם בכלל. כנראה
חבר הכנסת אביגדור ליברמן שכח מאין הוא בא ומי היה כאן. הוא חושב שחברי
הכנסת הערבים לא יודעים מי הוא ומה הזהות שלו ושל דומיו בבית הזה.

אבל אנחנו התרגלנו, לאורך הקדנציה הזאת, לשמוע דברים בוטים, גזעניים וחסרי
אחריות כלפי אנשים, כלפי חברי כנסת שהוכיחו את עצמם בבית הזה ומחוצה לו.

אני רוצה לשאול את חבר הכנסת מאיר פרוש כחבר כנסת דתי, יושב-ראש סיעה דתית
– לא שמעתי ממנו מלה וחצי מלה נגד הריסת המסגד בסרפנד ליד פורידיס.

מאיר פרוש (יהדות התורה):

זה לא נכון. תשאל את חבר הכנסת דהאמשה.

מוחמד כנעאן (הרשימה הערבית המאוחדת):

אני רציתי לשמוע ולראות גילוי דעת, הודעה לעיתונות של סיעת יהדות התורה
וסיעת ש"ס, שכביכול הן סיעות דתיות בבית הזה,

מאיר פרוש (יהדות התורה):

מה זה כביכול?

מוחמד כנעאן (הרשימה הערבית המאוחדת):

אנחנו תמכנו לא פעם אחת בנושאים דתיים שהעליתם, אבל לא ראינו אתכם מגינים
על הזכויות הדתיות של הצד השני. לא שמענו מכם תביעה לבנות את המסגד מחדש.

היו"ר ד' רבין-פילוסוף:

חבר הכנסת כנעאן, אתה צריך לסיים. משפט אחד ולסיים.

מוחמד כנעאן (הרשימה הערבית המאוחדת):

הרב פרוש מדבר על ויתורים. אני לא יודע אילו ויתורים. אילו ויתורים ויתר
ברק? הרי אלה סתם תירוצים. אהוד ברק לא ויתר על שום דבר בניגוד אפילו למצע
של מפלגתו. הוא לא הלך לקראת הצד הפלסטיני במשא-ומתן בקמפ-דייוויד.

היו"ר ד' רבין-פילוסוף:

חבר הכנסת כנעאן, יש זמן וצריך לסיים. תמיד אני צריכה להתווכח אתך. משפט
אחרון וזהו.

מוחמד כנעאן (הרשימה הערבית המאוחדת):

רבותי חברי הכנסת, מי שרוצה אכן שלום באזור הזה, עליו להסתכל קדימה ולדעת
עם מי הוא צריך לעשות שלום ומה זכויותיו של הצד השני בארץ הזאת. תודה.

היו"ר ד' רבין-פילוסוף:

תודה רבה. חבר הכנסת יעקב ליצמן. אחריו – חבר הכנסת דוד אזולאי. אחריו –
חבר הכנסת דוד טל.

יעקב ליצמן (יהדות התורה):

גברתי היושבת-ראש, כנסת נכבדה, בנושא חוק זכויות הנכים, אנחנו יודעים למשל
שיש בעיה במשרד החינוך לגבי הסעות לבתי-ספר חרדיים. משרד החינוך אינו מתקצב
הסעות של ילדים אוטיסטים. הרשויות מתעלמות מזה. אם מעגנים את כל זכויות
הנכים בחוק, הגיע הזמן לחשוב גם על הסעות לבתי-הספר.

הרשויות המקומיות מתעלמות מהחובה לדאוג לילדים נכים ואוטיסטים מכל המגזרים.
משום-מה, כשמגיע נושא התשלום בעבור הסעות לבתי-הספר, לפעמים אין בתי-ספר
למפגרים באותה עיר, הרשויות מתעלמות מזה. ואפילו כשהן מקבלות כסף ממשרד
החינוך, הן לא מעבירות אותו למוסדות.

לכן אני חושב, שבתוך החוק, הכרה גם בזכויות של הנכים – צריך לעגן גם את כל
הנושאים של כל המגזרים. אני רוצה לקוות, ואני פונה בזאת ליושב-ראש ועדת
העבודה והרווחה מר טל, ואני בטוח שהוא יערוך דיון באחת הישיבות, אני אבקש
את זה – הסעות של ילדים מפגרים ואוטיסטים, כאשר אין בעיר שלהם בתי-ספר,
והרשויות מתעלמות פשוט, ולא רוצות להעביר את הכסף למוסדות הנוגעים בדבר,
בעיקר כשמדובר על מוסדות פטור או מוסדות החינוך העצמאי ו"מעיין החינוך
התורני". תודה רבה.

היו"ר ד' רבין-פילוסוף:

תודה רבה.

הודעת היושבת-ראש

היו"ר ד' רבין-פילוסוף:

חברי הכנסת, הנני מתכבדת להודיעכם, כי ועדת החוקה, חוק ומשפט של הכנסת
החליטה בישיבתה היום לחדש את דיוניה בהצעת חוק איסור הלבנת הון,
התש"ס–2000, על-פי סעיף 124 לתקנון הכנסת. תודה.

הצעת חוק הביטוח הלאומי (תיקון מס' 40) (העלאת שיעור הקצבה לנכה), התש"ס–2000;

הצעת חוק הנכים (זכויות שונות), התש"ס–2000

(קריאה ראשונה)

היו"ר ד' רבין-פילוסוף:

חבר הכנסת דוד אזולאי – אינו נוכח. חבר הכנסת דוד טל, בבקשה.

דוד טל (ש"ס):

גברתי היושבת בראש, עמיתי חברי הכנסת, הניסיון של שר האוצר להיטיב עם
השכבות החזקות במדינת ישראל ולהכות את החלשים מעורר סלידה. פעם אחר פעם
אנחנו כאן, חברי הכנסת, מעלים נושאים חברתיים, הצעות חוק חברתיות, וכאילו
אנחנו עושים איזה פשע שאנחנו ממלאים את תפקידנו כראוי, על-פי מה שהתחייבנו
כאן, כשנבחרנו לכנסת. כל הצעת חוק כזאת או אחרת – חברתית, מה שאגב הממשלה
לא עושה, והשאירה ואקום גדול וענק, ואנחנו באים למלא את הוואקום הזה, בעיני
שר האוצר זה לצנינים. זה לא מסתדר לו שפתאום חברי הכנסת, שהם הריבון ולא
אנשי אגף תקציבים, קובעים את סדר-היום הלאומי, או קובעים את סדר העדיפויות
הלאומי. הגיע הזמן ששר האוצר יבין את הדבר הזה.

אני חושב, שבימים הללו, גברתי היושבת-ראש, בימים הללו, כאשר ראש הממשלה
הולך לשדרג את יוסי שריד כנראה לשר חוץ, אולי הגיע הזמן שישדרג גם את שר
האוצר לתפקיד בכיר מאוד, שבו לא צריך כל כך להיות רגיש לציבור, לא צריך
להיות ער לרחשי לב הציבור. אין לי עם זה בעיה. בייגה בחור טוב, אדם טוב,
אבל יש לי הרושם שפקידי האוצר מושכים אותו באף ומשסים אותו כלפי חברי
הכנסת. אני סבור שהגיע הזמן לעשות סוף לדבר הזה.

גברתי היושבת בראש, בעוד שר האוצר מזיל דמעות תנין כאשר הוא מדבר על כספי
הציבור שחוק משפחות ברוכות ילדים, למשל, הולך לגזול, רחמנא ליצלן, 480
מיליון שקל, הוא שוכח שהוא בעצם מוציא מאות מיליונים ומיליארדי שקלים על כל
מיני חוקים אחרים. אז חוקים שהוא מביא – מותר להוציא מיליארדים, זה בסדר.
חוק שמעלה חבר כנסת פה – לא? מדוע? איזו בושה זו? ובמה מדובר? ילד שמגיע
לעולם אשם שהוא יצא לאוויר העולם? זה תלוי בו? לו זה היה תלוי בו, אולי הוא
היה בוחר לו את המשפחה העשירה. עשירה – יוצא לעולם. לא עשירה – לא יוצא
לעולם. זה לא תלוי בו. ואז הוא בא למנוע את זה? אבל הוא לא מונע מהרבה
סקטורים אחרים, ולא אזכיר אותם פה. אבל אזכיר – 580 לגוף כזה, מיליון,
מיליון שקלים. 2.4 מיליארדים לביטול מסים כאלה. עוד עשרות מיליונים
לחקלאים, עוד עשרות מיליונים לסידורים כאלה ואחרים. מיליוני שקלים רק ליחצן
את הרפורמה במס של בן-בסט. לזה יש כסף, ליחצנות, לפרסומות? לרפורמה נכה
שאין לה מקום כאן?

גברתי היושבת בראש, אני חושב שאין בושה גדולה מכך, ואני פשוט בוש לראות את
חברי ממפלגת העבודה. זו מפלגה בלי עבודה, מפלגה בלי ערכים, מפלגה שנטולה כל
ערך, אפילו כל אידיאולוגיה בזמן האחרון. אני לא יודע לאן נעלם הסוציאליזם
שלהם. כל הערכים שהיו להם פעם – גם אלה הלכו ונעלמו, והיום הם בעצם מוכנים
להילחם בכל דבר שיכול לצמצם פערים בחברה.

אשר על כן, גברתי, אני סבור, גם על-פי הדברים שאמרתי וגם על-פי הנושא שעומד
על סדר-היום, נכון יהיה לתמוך בהצעתו של חבר הכנסת סילבן שלום, ואני ער
לבקשתה של עמיתתי, חברת הכנסת תמר גוז'נסקי, לנושא של נכי הנפש בקהילה,
ואנחנו נעשה את התיקון המתבקש בוועדה. תודה.

היו"ר ד' רבין-פילוסוף:

תודה רבה. חבר הכנסת אריה גמליאל. אחריו – חבר הכנסת יאיר פרץ. אחריו – חבר
הכנסת יצחק כהן, חבר הכנסת עופר חוגי, חבר הכנסת יצחק גאגולה, חבר הכנסת
משולם נהרי, חבר הכנסת שלמה בניזרי, חבר הכנסת יצחק סבן, חבר הכנסת נסים
זאב. אחריו – חבר הכנסת איוב קרא, ואחריו – חבר הכנסת שאול יהלום.

אריה גמליאל (ש"ס):

גברתי היושבת-ראש, רבותי חברי הכנסת, אני רוצה קודם כול להתייחס לנושא של
חוקי-היסוד, שהיו ויכוחים גדולים מאוד עליו. אני חושב שהרבה מאוד חברי כנסת
לא מבינים מדוע אנחנו מתנגדים. אני, פעם אחת, באחד הדיונים על אחד
מחוקי-היסוד, אמרתי לבני בגין: מדוע אתה תומך בחוקי-היסוד, אתה לא מבין שזה
אסון ליהדות? הוא אמר לי: על מה אתה מדבר? זה כתוב בתורתו של ז'בוטינסקי.
אמרתי לו: ז'בוטינסקי, טשרניחובסקי – מה זה משנה? זה אסון ליהדות ולמציאות.
זה אסון לתורת ישראל.

חוקי-היסוד נראים תמימים. הם נראים כאילו אין בהם שום סכנה ליהדות. עוטפים
אותם במעטפות יפות, במלים יפות, אבל החוקים האלה הם אסון ליהדות.

לי, אולי, יש הניסיון הגדול ביותר, אולי יותר מכל חברי הכנסת. עברנו על
בשרנו כאן וראינו את האסון של חוקי-היסוד, כאשר באו אלינו ואמרו לנו: אתם,
האנשים הדתיים, צריכים לתמוך בחוקים האלה. אמרו לנו: חופש העיסוק, חוק
נפלא. לתת לכל אדם אפשרות לעסוק בכל דבר – מה רע בזה? איזה פסול יש בזה?
ואני אומר לכם, שהרבה חברי כנסת חרדים התפתו והשתכנעו. אני היחיד שלא
השתכנע, מסיבות של הלכה. סברתי שעל-פי ההלכה אסור להצביע בעד החוק, ודווקא
את הנימוק ההלכתי אני לא רוצה לומר כאן. אבל ראינו בסוף, שבית-המשפט העליון
לקח את חוק חופש העיסוק והתיר לייבא בשר חזיר לארץ-ישראל. מה הקשר בין חוק
חופש העיסוק לעניין הזה של ייבוא בשר חזיר? חוקי-היסוד נותנים כוח
לבית-המשפט העליון להחליט לבטל חוקים, ובמיוחד חוקים שלפי דעתם הם חוקים
מפלים, ולכן החוקים האלה הם אסון לתורת ישראל.

בקשר להצעת החוק שאנחנו אמורים לדבר עליה – אנחנו, כיהודים, חייבים לתמוך
בהצעת החוק הזאת. תורתנו הקדושה מחייבת אותנו לעזור למסכן, לנכה, לחלש,
לשכבות החלשות, ולכן – ההצעה הזאת היא הצעה טובה מאוד, וכל הצעה שתוכל
לעזור ולו במעט לנכים, נתמוך בה, ונשתדל כמה שיותר למען החלשים ולמען
השכבות החלשות.

היו"ר נ' לנגנטל:

תודה רבה. חבר הכנסת יאיר פרץ – אינו נוכח; חבר הכנסת יצחק כהן – אינו
נוכח; חבר הכנסת עופר חוגי – אינו נוכח; חבר הכנסת יצחק גאגולה – אינו
נוכח; חבר הכנסת משולם נהרי – אינו נוכח; חבר הכנסת שלמה בניזרי – אינו
נוכח; חבר הכנסת יצחק סבן – אינו נוכח. חבר הכנסת נסים זאב. יעלה ויבוא.

נסים זאב (ש"ס):

אדוני היושב-ראש, כנסת נכבדה, בוועדת העבודה והרווחה ניסו לשכנע אותנו, שיש
הצעת חוק ממשלתית שאו-טו-טו עומדת להגיע וחבל להתאמץ ולהגיש הצעת חוק
פרטית. באמת חשבתי שאולי עדיף שתהיה הצעה, וזו הצעה מאוד רחבה ומאוד
מגוונת, עם עשרות רבות של סעיפים וסעיפי סעיפים. אי-אפשר לשבת ולדון בוועדה
בסוגיות כל כך רחבות בלי שהממשלה תיתן את כל הגיבוי לסעיפים שיש להם תקציב.
יש סעיפים שלא קשורים לתקציב. אבל, למשל, יש הצעה לחייב את "אגד" להחזיק
אוטובוסים שאדם שיש לו מגבלות והוא נכה לעלות אליהם ותתאפשר לו ניידות.

יוסף פריצקי (שינוי):

יש על כך בג"ץ – – –

נסים זאב (ש"ס):

אני יודע. שמעתי על כך, ויבורכו על כך.

אגב, חבר הכנסת פריצקי, אני רוצה לומר לך, שהצעת החוק הזאת קיימת כבר כמה
שנים, ומעולם לא נעשה דבר. לפעמים יש הצעות חוק טובות, הרעיון שעומד
מאחוריהן נהדר, אבל כשבאים ליישם אותן הן מחייבות אולי שינוי של כל המערכת
והמנגנון. זה מה שמאלץ היום את "אגד" להזמין אוטובוסים מיוחדים, שאנחנו לא
רגילים לראותם. זה מעבר להוצאה. זה גם מגביל בסופו של דבר את האוטובוסים
בתוך העיר, מחוץ לעיר.

אני באמת שמח מאוד שסוף סוף באה הצעת החוק. אנחנו צריכים לזכור את ההפגנות
שהיו במהלך החודשים האחרונים, ההפגנות של הנכים ושל החירשים. יש בעיות
שעדיין לא הגיעו לפתרונן והן עדיין מצפות שהכנסת תעשה דבר כדי שההצעה באמת
תעוגן בחוק ולא בתקנות. אנחנו מבינים ויודעים, שתקנות אפשר לשנות והשר רשאי
לאכוף אותן, או לא לאכוף אותן. אבל כשמדובר בהצעת חוק, זה דבר שמחייב את
כולנו.

אני רוצה לומר משהו לאור דברים ששמעתי פה. הרשות הפלסטינית מתכוננת באמת
למלחמה. דיברו פה על כך שבעצם אנחנו אולי מעבירים כלי נשק לאותם יישובים
ולאותם מתיישבים להגנה עצמית ואנחנו מכריזים מלחמה נגד הרשות הפלסטינית.
הלוא הכול בלוף. אנחנו יודעים שהצבא של הרשות הפלסטינית משלים את הליך
רכישת הציוד.

היו"ר נ' לנגנטל:

אדוני ניצל את זמנו.

נסים זאב (ש"ס):

אני רוצה להתייחס לנושא רק במשפט אחד, כי דיברו פה על כך הרבה.

היו"ר נ' לנגנטל:

תודה רבה.

נסים זאב (ש"ס):

יש 122 כלי רכב משוריינים בידי הרשות הפלסטינית. הם עושים חזרות תכופות על
מתקפות לילה בסביבות היישובים. הם אוספים את האינפורמציה דרך הפועלים
הערבים שהם פועלי יום ביישובים. אני רוצה להזכיר לכולם, שלא מזמן היה כוח
קומנדו ערבי בן 300 איש בשכם, שעשה אימונים. יש 6,000 חיילים שעשו אימונים
לא מזמן, ויש כוח-17, שהבסיס שלו בחברון.

אני רוצה להאמין, שבאמת אין כוונתם למלחמה, שהם מתאמנים רק כדי להשליט סדר
ברשות הפלסטינית.

היו"ר נ' לנגנטל:

הרב זאב, תודה. אתה רשום לרשות הדיבור בנושא הבא ותוכל להמשיך להתייחס
לנושא שעסקת בו. בסדר, הרב זאב?

נסים זאב (ש"ס):

מה?

היו"ר נ' לנגנטל:

יש עוד מעט דיון שאתה רשום לו ואז תוכל להמשיך הלאה בנאום הזה.

רשות הדיבור לחבר הכנסת איוב קרא. אחריו – חבר הכנסת דוד טל. אחריו – חבר
הכנסת שאול יהלום. בזה תמה הרשימה, רבותי חברי הכנסת.

דוד טל (ש"ס):

אני כבר דיברתי. אם אדוני רוצה לשמוע את דברי שוב, אני מוכן לדבר פעם
נוספת.

היו"ר נ' לנגנטל:

סליחה. אעיין בדבריו של אדוני בפרוטוקול ואלמד אותם היטב.

חבר הכנסת איוב קרא. אחריו – חבר הכנסת שאול יהלום, ובזה תמה הרשימה ותם
הדיון. רבותי, נעלתי את הרשימה. חבר הכנסת קרא, שלוש דקות לרשותך.

איוב קרא (הליכוד):

אדוני היושב-ראש, כנסת נכבדה, ראשית, אני רוצה למחות על כך שהנכים וציבור
תומכיהם באו, עשו הפגנות, עשו מאבקים, ובממשלת ישראל הבטיחו להם הרבה
הבטחות, וכמעט שום דבר מהבטחות אלה לא קוים. אני רואה בזה פגיעה בזולת. אני
חושב שזה דבר לא רציני מצד ממשלת ישראל. אני חושב שציבור חלש כמו הנכים
ראוי לתשומת לב הרבה יותר רצינית.

כשם שהממשלה הזאת פגעה בהרבה מגזרים, אני חושב שהיא פוגעת בציבור הנכים.
כנ"ל ראיתי היום את המשפחות השכולות, שהסתובבו פה, בבית הזה, ולבי התמלא
כאב.

חבר הכנסת פריצקי, מכל מה שנאמר פה, מכל מה שסוכם פה בנושא המשפחות
השכולות, לא קוים שום דבר. שקר לשמו.

סגן שר הביטחון הבטיח מעל במה זו לטפל בהם ולפעול למענם. היה קונסנסוס סביב
הסוגיה הזאת. ההחלטה פה התקבלה פה-אחד, אבל, לצערי הרב, שום דבר לא קוים.
דיון לא מתקיים זה כמה חודשים. זו קבוצה כזאת שמכבדים אותה ויש לגביה
קונסנסוס ו"רספקט" גדול, אבל לא שואלים עליה.

לכן, בטח ובטח נשאלת השאלה מה קורה עם הרשויות המקומיות הדרוזיות, שהיום
נציגיהן היו פה, וגם לגביהן לא עשו שום דבר. היו הפגנות והיו עניינים, אבל
שום דבר לא קורה.

אני יכול לספור עוד אין ספור מגזרים שהממשלה הזאת פגעה בהם ונלחמת בהם. דבר
אחד ידעה ממשלה זו לעשות – לפתור את בעיית הקיבוצים. עיני לא צרה, חברים,
בכך שהממשלה מטפלת בבעיות הקיבוצים. אבל כשאני מדבר על הקיבוצים, בעיני
הקיבוצים הם שכבה הרבה יותר חזקה מציבור הנכים. הם יותר חזקים מהציבור
הדרוזי. הם יותר חזקים מהמשפחות השכולות. אם צריך לתת עדיפויות, צריך לבדוק
מי מהקבוצות הללו ראויה קודם כול לטיפול מיוחד. אם אפשר לעזור לכולם במדינה
הזאת – צריך לעזור לכולם. אבל אם הדבר לא אפשרי – צריך לקבוע סדר עדיפויות
לאומי. אי-אפשר להמשיך בצורה הזאת, עם כל הכבוד.

בהזדמנות זו אני רוצה לומר, שאני שמח שנבחר נשיא חדש, שמסמל את הציבור, את
שכבת העם הפשוטה. הוא גדל באותנטיות פרופר, והגיע לאן שהוא הגיע. אני חושב,
שהבית הזה יכול להתברך בדבר אחד, אדוני היושב-ראש, והוא, שהנשיא הזה ידע
להיות אוזן קשבת לציבור שהוזכר קודם. אין לי ספק שבסופו של דבר המדינה תצא
נשכרת מכך.

היו"ר נ' לנגנטל:

תודה רבה. חבר הכנסת יהלום, אחרון הדוברים בנושא זה.

אני מזכיר לחברי הכנסת שאין הצבעות עד השעה 16:30.

יוסף פריצקי (שינוי):

אין הצבעות?

היו"ר נ' לנגנטל:

אין הצבעות. אם אדוני איננו דובר – הוא יכול לשבת במזנון, אלא אם כן יש לו
רצון לשמוע את דבריו המאלפים של חבר הכנסת יהלום; הוא אמר לי אותם קודם,
והם אמורים להיות מרתקים. חבר הכנסת יהלום, בבקשה. שלוש דקות לרשותך.

שאול יהלום (מפד"ל):

אדוני היושב-ראש, כנסת נכבדה, מאחר שאני הדובר האחרון, הרי שעל גבול הנושא
הזה עומד הנושא הבא על סדר-היום, והוא חוק-יסוד: החקיקה.

ברשותך, אדוני היושב-ראש, אני רוצה להעיר כמה הערות. הערה ראשונה היא לעצם
חוקי הנכים. אני רוצה לומר, שאני תומך בהצעות שהובאו לכאן על-ידי חברי
הכנסת ואתמוך בחוק. עלינו לעשות הכול על מנת לתת לכל נכה במדינת ישראל את
הזכות לחיות בכבוד, תוך מתן כל האמצעים שהמדינה צריכה להעמיד לרשותו. עשינו
זאת בעבר. עמדתי בראש החקיקה של חוק שוויון זכויות לנשים מוגבלות, ואמשיך
גם היום.

אבל, אדוני היושב-ראש, מה שעומד לקרות ברגעים הקרובים במליאה בנושא
חוק-יסוד: החקיקה הוא דבר שלא ייעשה במדינה מתוקנת, הרוצה לחיות באמות מידה
של דמוקרטיה. נושא כמו חוק-יסוד: החקיקה, שהוא אבי אבות חוקי-היסוד, הבא
לעגן את כל מבנה חוקי-היסוד, הבא לעגן את עתיד חוקי-היסוד, הבא לעגן את
היחס בין חוקי-היסוד לחוקים רגילים, עומד להיות מובא לכאן היום, בעוד כמה
דקות, תוך כדי מחלוקת קשה מאוד עם חלק גדול מסיעות הבית.

לא יכול להיות דבר כזה. אני פונה בזה דווקא ליושב-ראש ועדת החוקה אמנון
רובינשטיין. אני פונה אליך ואומר לך: חוק-יסוד: החקיקה חייב להיות חוק
שמתקבל בקונסנסוס מקסימלי. לא יכול להיות שאתה תביא לכאן חוק כאשר כל
המפלגות הדתיות מתנגדות לו, כאשר האיחוד הלאומי מתנגד לו, כאשר ישראל
בעלייה מתנגדת לו, ועוד חברי כנסת מסיעות נוספות. גם הליכוד קיבל היום
החלטה לפנות אליך ולבקשך שלא להביא היום את החוק – – –

אמנון רובינשטיין (מרצ):

– – –

שאול יהלום (מפד"ל):

אתה תקבל עוד מעט את עמדת הליכוד, שנתקבלה בישיבת הסיעה, ובה פנייה אליך
שלא להביא את החוק. אז אני שואל אותך – אם תקבל את ההחלטה הזאת, אני שואל
אותך, יושב-ראש ועדת החוקה: האם אתה רוצה להירשם בדברי ימיה של הכנסת כאדם
שהביא כאן במין מחטף כזה את החוק שהוא חוק החוקים, שהוא חוק החקיקה, שבא
להסדיר את כל הסדרי חוקי-היסוד, בניגוד לעמדת ש"ס, בניגוד לעמדת יהדות
התורה – –

היו"ר נ' לנגנטל:

אדוני סיים את זמנו.

שאול יהלום (מפד"ל):

– – בניגוד לעמדת האיחוד הלאומי, בניגוד לעמדת המפד"ל, היום באופן מיוחד
בניגוד לעמדת הליכוד? אני אומר באמת שיש גם גבול לכללי המשחק. אולי תגייס,
מפני שמפלגת ישראל אחת ומרצ ,שאתה נמנה עם חבריה, אולי הם כל כך, אינני
יודע, חמים על מה שהצבענו בנושא הזה של הקדמת הבחירות, שהם מוכנים גם על זה
ללכת. אבל אני שואל אותך כמשפטן, כפרופסור למשפטים – – –

היו"ר נ' לנגנטל:

תודה רבה. תודה רבה, אדוני.

שאול יהלום (מפד"ל):

על לא דבר.

היו"ר נ' לנגנטל:

תודה.

שאול יהלום (מפד"ל):

האם זאת הדרך שאדוני חושב להנהיג כאן כיושב-ראש ועדת החוקה? דרך של מחלוקת,
דרך של חטיפת חוקי-יסוד – – –

היו"ר נ' לנגנטל:

חבר הכנסת יהלום, אני מבקש, באמת, אנחנו בסדר-יום לחוץ מאוד ואדוני סיים את
זמנו לפני חצי דקה בערך.

שאול יהלום (מפד"ל):

חצי דקה?

אמנון רובינשטיין (מרצ):

– – –

היו"ר נ' לנגנטל:

לא, אתה לא תענה. לא תענה.

שאול יהלום (מפד"ל):

על זה עומד העולם, על חצי דקה?

היו"ר נ' לנגנטל:

כן, כן, כן, חבר הכנסת יהלום. אין ברירה.

שאול יהלום (מפד"ל):

עד כדי כך אתה נוקשה אתי על חצאי דקות?

היו"ר נ' לנגנטל:

כן.

שאול יהלום (מפד"ל):

אתה ממש מגזים. חצאי דקות – – –

היו"ר נ' לנגנטל:

נו, בבקשה, חבר הכנסת יהלום, משפט אחרון.

שאול יהלום (מפד"ל):

לכן אדוני היושב-ראש, אני קורא בזה ליושב-ראש ועדת החוקה, בשם חמש, שש
מפלגות הבית – וזה, אני חושב, מספיק ודי והותר – שלא להעלות עכשיו את החוק
ולדחות את הבאתו לאחר הידברות, לאחר הסכמה, לאחר קונסנסוס, ועל זה תהיה
תפארתך.

היו"ר נ' לנגנטל:

תודה רבה. חבר הכנסת משולם נהרי, סגן שר החינוך, פשוט לא רציתי לקפח את
המצב של הסגנים לשעבר במשרד החינוך.

אמנון רובינשטיין (מרצ):

– – –

היו"ר נ' לנגנטל:

בבקשה, בבקשה, עד שחבר הכנסת נהרי יתפוס את מקומו. ברגע שהוא עומד פה – אתה
גומר לדבר, אמנון.

אמנון רובינשטיין (מרצ):

אדוני היושב-ראש, כנסת נכבדה, החוק הזה עבר דיונים רבים מאוד, אני לא יודע
כמה ישיבות, אבל למעלה מעשר ישיבות בוועדת החוקה, והוא מוגש על-ידי ועדת
החוקה כאשר אף לא חבר כנסת אחד נציג המפלגות הדתיות או החרדיות התנגד לו.
חבר הכנסת רביץ דיבר כאן בשבחו.

אני מוכן לכל הידברות, אבל כל הידברות מסתיימת בכך, שגם כשאתה מגיע להסכמה
– מתנגדים. למה זה בא ביום האחרון? כיוון שזה נדחה חמש פעמים – –

היו"ר נ' לנגנטל:

תודה.

אמנון רובינשטיין (מרצ):

– – לפי בקשות חברי הכנסת – –

היו"ר נ' לנגנטל:

תודה. חבר הכנסת רובינשטיין, תודה.

אמנון רובינשטיין (מרצ):

– – לרבות סיעת המפד"ל, שביקשה לראות בזה אי-אמון, ובגלל זה זה נדחה. אבל
אני מוכן להידברות אחרי הקריאה הראשונה. הרי זאת קריאה ראשונה. זו לא קריאה
שנייה ושלישית.

היו"ר נ' לנגנטל:

תודה רבה. חבר הכנסת משולם נהרי, בבקשה, אדוני, שלוש דקות. אני מתחיל לקצוב
את זמנך.

משולם נהרי (ש"ס):

אדוני היושב-ראש, כנסת נכבדה, אנו נמצאים בראש חודש אב, המוביל אותנו לתשעת
הימים שבהם כל עם ישראל נוהג אבלות על חורבן הבית, וידוע שלא נחרב הבית אלא
בגלל שנאת חינם, מפני שלא נהגו כבוד זה בזה. אנחנו היינו עדים לכך גם בימים
אלה, כאשר מעלים נושא – תמיד מודדים מי נהנה מזה. כאילו אנחנו כמה עמים
בארץ-ישראל.

אם מדברים על משפחות ברוכות ילדים, אומרים: מי שייהנו מזה אלה החרדים
והערבים; וככה בכל חוק וחוק בודקים מי יכול ליהנות מזה, אבל לא מסתכלים על
זה שישראל ערבים זה לזה. כל אחד מודד לפי עצמו ולא מודד למה גם השני זקוק.
לכן, חברי הכנסת, דווקא בימים האלה אין דבר יותר גדול מלהרבות חסד עם אנשים
הזקוקים לעזרה, מוגבלים, נכים, ולהרבות אחווה, שלא ירגישו שהם בשולי החברה.
כולנו שווים וכולנו ערבים זה לזה ומסייעים זה לזה בבחינת: איש את אחיו
יעזורו ולאחיו יאמר חזק.

אני רוצה להביא סיפור קטן של אלדד, חולה במחלה של ניוון שרירים, שלומד
במכללת "גורדון"; תלמיד חרוץ שמשקיע הרבה בלימוד, וכשהוא צריך להגיש עבודה
– המכללה מחייבת להגיש עבודה מודפסת. לצערו, אין לו אפשרות ואין לו יכולת
להדפיס, והוא נאלץ להגיש בכתב יד. כשהוא עשה את זה, לא הסכימו לקבל את
העבודה והוא עמד במצב מביך מאוד והתייחסו אליו בצורה לא יפה – והוא מגולל
במכתב ארוך את מסכת ההשפלות שהוא עבר.

רבותי חברי הכנסת, הנכים הם אחינו ובשרנו. כולנו ערבים אחד לשני, כולנו עם
אחד, כולנו צריכים לדאוג ולהבין, שמה ששנוא עליך – לחברך לא תעביד. על כן,
ידידי חברי הכנסת, אני קורא לכם לראות בחוק העומד לפנינו מפתח ומנוף לשינוי
דפוסי החברה ולשינוי סדרי העדיפויות, ובתוך כך להוסיף ולחפש דרכים חיוביות,
היכולות להשפיע על החברה בישראל. יותר אחווה ויותר סובלנות – – –

היו"ר נ' לנגנטל:

תודה רבה.

משולם נהרי (ש"ס):

ואם מכאן תצא הקריאה ואנחנו נהיה למופת הן מבחינת חקיקת החוקים והן מבחינת
ההתייחסות לאחר ולשונה – בעזרת השם, נזכה ונראה בבנייננו ובבניין בית-המקדש
שכולנו מצפים לו – –

היו"ר נ' לנגנטל:

תודה רבה.

משולם נהרי (ש"ס):

– – שעם בניינו ניגאל מכל הייסורים והסבל – ובא לציון גואל. תודה.

היו"ר נ' לנגנטל:

תודה רבה. חבר הכנסת יובל שטייניץ, בבקשה. אנחנו ניתן לחבר הכנסת שטייניץ,
ואחריו ידבר חבר הכנסת אורלב; הוא האחרון, ואז אדוני יצלצל.

יובל שטייניץ (הליכוד):

אדוני היושב-ראש, כנסת נכבדה, שתי הערות בנושא הנכים. אני מברך קודם כול על
יוזמת החוק הזאת. אני חושב שחשוב מאוד לצמצם את הפערים בחברה לא רק בין
עשירים לעניים אלא גם בין אלה שהם מוגבלי יכולת, ונדמה לי שהצעת החוק הזאת
מציעה כמה צעדים שיאפשרו לציבור הגדול של הנכים להרגיש כשווים וכבני-תחרות,
בעלי יכולת תחרות עם שאר החברה.

בהזדמנות זו אני רוצה לציין נושא נוסף שנוגע לנכים, אבל לא רק לנכים אלא
לכל האזרחים ובעיקר לאזרחיות ולבני-הנוער ולאזרחים המבוגרים במדינת ישראל,
וזה נושא שהנכים סובלים ממנו במיוחד – האלימות. ואני לא מתכוון כאן לאלימות
הקיצונית והקשה ביותר, למקרי הרצח האחרונים, אלא לבריונות, לסטירה, למכה,
לאיום, לנפנוף הידיים, לדחיפה, ליריקה, שהם הראשית והם פותחים את הפתח
בסופו של דבר גם למעשים הקיצוניים האלה.

אני רוצה לציין, הגיע הזמן שנגן על האזרחים, על הנכים, על הילדים, על
הזקנים, ובעצם על כל האזרחים הלא-אלימים במדינת ישראל, מפני הבריונים
שמסתובבים בחוצות ומטילים את אימתם על כולנו.

בנושא הזה הונחה על שולחן הכנסת הצעת חוק מניעת אלימות חוזרת, שקובעת עונש
מינימום לא על מי שמורשע באלימות ובבריונות בפעם הראשונה, אלא על מי שמורשע
באלימות פעם שנייה, לאחר שהשתחרר ממאסרו, גם לגבי סטירה או מכה. ההצעה
הזאת, שקובעת שש שנים מינימום מאסר לאותו בריון שפגע פיזית בנכה או בילד או
בילדה או באזרח התמים, תחסל או תצמצם לפחות את נגע הבריונות בישראל.

מלה אחת לסיום מושב הכנסת. הכנסת הזאת איננה מושב לצים, היא בית-מחוקקים
רציני, כך התרשמתי בשנה האחרונה. אבל, לצערי הרב, אדוני היושב-ראש, היא
נראית לעתים כמושב לצים, והמחזות שראינו כאן הבוקר גורמים לכך. אני רוצה
להציע הצעה ובזה לסיים, שלפחות גורם אחד, שבמידה רבה לא אחראי אבל נותן
תמריץ לאלימות המילולית והכמעט פיזית שראינו פה במליאה, במהלך המושב וגם
הבוקר הזה, שאיננה משקפת את רצינות עבודת הכנסת וגם את החברות כאן בין חברי
הכנסת, יתוקן, וזה הנושא של מצלמות הטלוויזיה באולם. אני מציע – ובזה אני
מסיים – שמצלמות הטלוויזיה מעתה והלאה יצלמו רק את הדוברים מעל דוכן זה ולא
את אלה שמתלהמים ומורחקים מירכתי האולם, ואני בטוח שככה נוריד כאן את
הלהבות, והכנסת הזאת תחדל להיראות מושב לצים ותיראה כמו מה שהיא,
בית-מחוקקים רציני ומכובד.

בתקווה הזאת אני אסיים, ואני מאחל לכולנו פגרה מועילה ואקטיבית. תודה רבה.

היו"ר נ' לנגנטל:

תודה רבה. חבר הכנסת זבולון אורלב, אחרון הדוברים בדיון זה, בבקשה.

זבולון אורלב (מפד"ל):

אדוני היושב-ראש, חברי הכנסת, אני רוצה להביע תמיכה בשתי הצעות החוק שבאות
להיטיב עם הנכים. אני יודע שיבוא האוצר ויציג את הבעיה התקציבית, אבל כולנו
זוכרים את הביזוי שביזתה הממשלה את הנכים, שהיו צריכים לשבות ימים ארוכים
ליד משרד האוצר עד שהממשלה התקפלה לחלוטין ומילאה את כל תביעותיה. אין זה
ראוי שהנכים יצטרכו לשבות ליד האוצר, יצטרכו להתבזות, יצטרכו להתגולל
ברחובות, יצטרכו לבקש חסד ורחמים. ראוי שהמדינה תעשה זאת בצורה מתוקנת
ובצורה מכוונת.

אני מציע לחברי הבית לתמוך בהצעות החוק.

היו"ר נ' לנגנטל:

תודה רבה.

רבותי חברי הכנסת, אנחנו ניגשים להצבעה, מאחר שהשעה כבר 16:30, והיתה הבנה
שעד 16:30 אין הצבעות, מאחר שהגענו לשעה היעודה, יש הצבעות. אנחנו מצביעים
על כל חוק בנפרד.

ראשית, הצעת חוק הביטוח הלאומי (תיקון מס' 40) (העלאת שיעור הקצבה לנכה),
התש"ס–2000, קריאה ראשונה – של חבר הכנסת יורי שטרן וקבוצת חברי הכנסת.
רבותי, אפשר להצביע.

הצבעה מס' 49

בעד ההצעה להעביר את הצעת החוק לוועדה – 45

נגד – אין

נמנעים – 3 

ההצעה להעביר את הצעת חוק הביטוח הלאומי (תיקון מס' 40) (העלאת שיעור הקצבה לנכה), התש"ס–2000, לוועדת העבודה, הרווחה והבריאות נתקבלה.

היו"ר נ' לנגנטל:

רבותי, אני קובע, בעד – 45, אין מתנגדים, שלושה נמנעים. אשר על כן, ההצעה
עברה בקריאה ראשונה, והיא תעבור לוועדת העבודה והרווחה לשם הכנתה לקריאה
שנייה ושלישית.

אופיר פינס-פז (ישראל אחת):

לוועדת הכספים.

היו"ר נ' לנגנטל:

ועדת הכנסת תקבע לאן זה יעבור.

אנחנו ניגשים להצבעה שנייה על הצעת חוק הנכים (זכויות שונות), התש"ס–2000,
ראשונה – של חבר הכנסת סילבן שלום וקבוצת חברי הכנסת. רבותי חברי הכנסת,
אפשר להצביע.

הצבעה מס' 50

בעד ההצעה להעביר את הצעת החוק לוועדה – 55

נגד – 1

נמנעים – 2 

ההצעה להעביר את הצעת חוק הנכים (זכויות שונות), התש"ס–2000,

לוועדת העבודה, הרווחה והבריאות נתקבלה.

היו"ר נ' לנגנטל:

רבותי חברי הכנסת, אני קובע, בעד – 55, מתנגד אחד, נמנעים שניים. אשר על
כן, הצעת החוק תעבור לוועדת העבודה והרווחה.

קולט אביטל (ישראל אחת):

טעיתי, הצבעתי נגד במקום בעד.

אמנון רובינשטיין (מרצ):

גם אני בעד.

היו"ר נ' לנגנטל:

ההצבעה תהיה שונה, בעד – 57, נמנע אחד, אין מתנגדים; חברת הכנסת קולט אביטל
שינתה את הצבעתה לבעד, וחבר הכנסת אמנון רובינשטיין שינה את הצבעתו לבעד.
אשר על כן, הצעה זו עברה בקריאה ראשונה, והיא תעבור לוועדת הכנסת שתקבע
לאיזו ועדה מן הוועדות ההצעה תעבור.

סילבן שלום (הליכוד):

אי-אפשר, זה יעבור לוועדת העבודה והרווחה, מכיוון שזה התחיל שם.

היו"ר נ' לנגנטל:

הוא מבקש, אפשר. אשר על כן, ועדת הכנסת תקבע להיכן זה יעבור.

רבותי, מזכיר הכנסת אומר לי, וחבר הכנסת שלום צודק, שאם מדובר בהצעת חוק
פרטית שכבר הוכנה בוועדה, היא עוברת לאותה ועדה. אשר על כן, שתי ההצעות
עוברות לוועדת העבודה והרווחה להכנתן לקריאה שנייה ושלישית.

הצעת חוק-יסוד: החקיקה

(קריאה ראשונה)

היו"ר נ' לנגנטל:

רבותי חברי הכנסת, אנחנו ניגשים לסעיף ט' בסדר-היום: הצעת חוק-יסוד:
החקיקה, קריאה ראשונה – מטעם ועדת החוקה, חוק ומשפט. אפשר להצביע.

אני לא מחכה חמש דקות מההצבעה הקודמת. רבותי, בסדר-היום יש הצבעות כל הזמן,
החל מהשעה 16:30 יש הצבעות בזו אחר זו. רבותי, נחכה עוד דקה.

יצחק כהן (ש"ס):

למה?

היו"ר נ' לנגנטל:

אל תצעק עלי, אני אחכה עוד דקה.

רבותי, אנחנו ניגשים להצבעה. אפשר להצביע.

הצבעה מס' 51

בעד ההצעה להעביר את הצעת החוק לוועדה – 33

נגד – 37

נמנעים – אין 

ההצעה להעביר את הצעת חוק-יסוד: החקיקה לוועדת החוקה, חוק ומשפט לא נתקבלה.

היו"ר נ' לנגנטל:

רבותי, נגד – 37, בעד – 33, אין נמנעים; אני מוסיף את קולו של יושב-ראש
הכנסת, כלומר, 34 בעד.

הצעת חוק לתיקון פקודת בתי-הסוהר (מס' 18), התש"ס–2000

(קריאה שנייה וקריאה שלישית)

היו"ר נ' לנגנטל:

רבותי, אנחנו ניגשים להצעה הבאה בסדר-היום, הצעת חוק לתיקון פקודת
בתי-הסוהר, התש"ס–2000, אנחנו ניגשים להצבעה בלבד.

רבותי חברי הכנסת, אני מבין את ההרגשה ואת הנרעשות שבבית; אני מבקש להצביע.
אני פותח את ההצבעה. מי שבעד – יצביע בעד.

הצבעה מס' 52

היו"ר נ' לנגנטל:

סליחה, ההצבעה מבוטלת. ביטלתי את ההצבעה.

אדוני יושב-ראש הכנסת, ביקשת ממני הפסקה?

היו"ר א' בורג:

ב-16:30 מתחילות ההצבעות.

היו"ר נ' לנגנטל:

כן, בשעה 16:30 התחלתי את ההצבעות. אדוני, כבר קיימנו עוד הצבעה. חבר הכנסת
גולדשמידט, כבר קיימנו הצבעה נוספת, זו הצבעה שלישית. היו שתי הצבעות בשעה
16:31 והצבעה שלישית ב-16:35.

רבותי, אנחנו מצביעים בקריאה שנייה על הצעת חוק לתיקון פקודת בתי-הסוהר
(מס' 18), התש"ס–2000. לסעיפים 2 ו-3 אין הסתייגויות, אשר על כן ניתן
להצביע. בבקשה.

הצבעה מס' 53

בעד סעיפים 3-2 – 53

נגד – אין

נמנעים – אין

סעיפים 3-2 נתקבלו.

היו"ר נ' לנגנטל:

בעד – 53, אין מתנגדים, אין נמנעים. אשר על כן ההצעה עברה בקריאה שנייה,
ואנחנו ניגשים לקריאה שלישית. ניתן להצביע.

הצבעה מס' 54

בעד החוק – 43

נגד – אין

נמנעים – 1

חוק לתיקון פקודת בתי-הסוהר (מס' 18), התש"ס–2000, נתקבל.

היו"ר נ' לנגנטל:

רבותי, אני קובע, בעד – 43, אין מתנגדים ונמנע אחד. אשר על כן, הצעה זו
עברה, והיא תעבור לספר החוקים של מדינת ישראל.

דיווח משלחת הכנסת לכנס הארגון לביטחון ולשיתוף פעולה באירופה

היו"ר נ' לנגנטל:

חברי הכנסת, אנחנו ניגשים לסעיף י"א: דין-וחשבון מפי חברת הכנסת קולט אביטל
על כנס הארגון לביטחון ולשיתוף פעולה באירופה – אבש"א – שהתקיים בבוקרשט.
בבקשה, גברתי חברת הכנסת, תפסי מקומך ומסרי דין-וחשבון לחברי הכנסת.

רבותי חברי הכנסת, אני מבקש שקט, כדי שחברת הכנסת אביטל תוכל לומר את דברה.

שר האוצר א' שוחט:

– – –

היו"ר נ' לנגנטל:

מה לא עשיתי בסדר?

אלי גולדשמידט (ישראל אחת):

לא היה אפשר להתחיל להצביע – – –

היו"ר נ' לנגנטל:

ב-16:25 צלצלו.

אלי גולדשמידט (ישראל אחת):

חברי הכנסת היו בתוך המעלית, במדרגות.

היו"ר נ' לנגנטל:

מה פתאום, שיבדקו אותי. תשאלו את חבר הכנסת פינס שהיה כאן. חבר הכנסת פינס,
האם אני צודק בדרך שבה ניהלתי את הישיבה?

אופיר פינס-פז (ישראל אחת):

במאה אחוז.

היו"ר נ' לנגנטל:

אני אומר לפרוטוקול, שיושב-ראש הקואליציה אמר שאני צודק במאה אחוז בדרך שבה
ניהלתי את הישיבה. אני מודה לאדוני. בבקשה, חברת הכנסת אביטל.

קולט אביטל (ישראל אחת):

אף אחד לא מקשיב ממילא, אין טעם, אני מציעה שיירגעו.

היו"ר נ' לנגנטל:

חברי הכנסת, אנא תפסו את מקומותיכם.

אלי גולדשמידט (ישראל אחת):

– – –

היו"ר נ' לנגנטל:

ב-16:25 צלצלתי שב-16:30 ההצבעה. ההצבעה הראשונה היתה ב-16:30, וההצבעה
שלאחר מכן היתה ב-16:35.

אלי גולדשמידט (ישראל אחת):

לא הבינו.

היו"ר נ' לנגנטל:

למה לא הבינו? חמש דקות למסירת דין-וחשבון של חברת הכנסת אביטל.

קולט אביטל (ישראל אחת):

אדוני היושב-ראש, חברי הכנסת, בתחילת חודש יולי השתתפתי מטעם הכנסת באספה
פרלמנטרית של הארגון לביטחון ושיתוף פעולה באירופה. הארגון הזה הוקם – – –

היו"ר נ' לנגנטל:

חבר הכנסת וקנין. השר חיים רמון. חברת הכנסת אביטל, בבקשה.

קולט אביטל (ישראל אחת):

אדוני היושב-ראש, כנסת נכבדה, בתחילת חודש יולי השתתפתי בעיר בוקרשט
ברומניה באספה פרלמנטרית של ארגון אבש"א, הארגון לביטחון ולשיתוף פעולה
באירופה. ארגון זה, למי שלא מכיר אותו, הוא יורשו של הוועדה לביטחון
אירופה, ששמה היה אז ועדת הלסינקי. הארגון שהוקם ב-1972 היה ארגון יחיד
להתדיינות בין הגוש המזרחי לבין ארגון נאט"ו.

נחום, אי-אפשר כך.

היו"ר נ' לנגנטל:

אדוני השר רמון, שר האוצר, יושב-ראש הקואליציה, אל תפריעו לה לדבר.

שר האוצר א' שוחט:

כך לא מנהלים ישיבה.

היו"ר נ' לנגנטל:

כאשר אדוני ינהל את הישיבות, ינהל אותן טוב ממני. מה אעשה.

קולט אביטל (ישראל אחת):

עם תום המלחמה הקרה השתנה הארגון, פתח את שורותיו, והיום זה הארגון היחיד –
– –

היו"ר נ' לנגנטל:

שר האוצר, בבקשה. אני מצטער בשם חברי הכנסת, שלא כל כך מתעניינים במה שאת
אומרת. אני בטוח שהפרוטוקול מתעניין, וגם אני אישית מתעניין במה שאת אומרת.

קולט אביטל (ישראל אחת):

ממש כן.

היו"ר נ' לנגנטל:

חבר הכנסת שטייניץ אפילו מחייך. הוא ממש אתך.

קולט אביטל (ישראל אחת):

נושאי חוץ ממש מעניינים את הבית הזה.

עם תום המלחמה הקרה נפתחו שורותיו של הארגון, והיום הוא חובק 55 מדינות גם
מהמזרח וגם מהמערב, לרבות ארצות-הברית וקנדה.

ב-1994 הוקמה מסגרת נוספת הצמודה לארגון, היא העמיתים הים-תיכונים, שש
מדינות מאזורנו. אנחנו משתתפים בפורום הזה, אנחנו משתתפים בכל דיוני הארגון
ברמת משקיפים, ואנחנו משתתפים גם בדיוני העמיתים הים-תיכונים.

בכנס בבוקרשט, שהתקיים בין ה-6 ל-11 ביולי, התקיימו דיונים במסגרת מליאה
שבה הופיעו שרי חוץ, והיו שלוש קבוצות עבודה – פוליטית-ביטחונית, כלכלית
והממד האנושי.

מפגשי קבוצות העבודה דנו בעיקר בנושאים של פתיחת גבולות, דמוקרטיזציה,
מינהל תקין ושיתוף פעולה אזורי. יש להם ערך, מכיוון שאותן מדינות, ברגע
שמתקבלת החלטה באספה הפרלמנטרית של הארגון לשיתוף פעולה באירופה, הן צריכות
לחוקק – – –

היו"ר נ' לנגנטל:

את מסיימת, גברתי?

קולט אביטל (ישראל אחת):

לא, אדוני.

היו"ר נ' לנגנטל:

חבר הכנסת דהן, אני מבקש שקט. תכבדו את נושאת הדברים כאן.

קולט אביטל (ישראל אחת):

אני מציעה לוותר.

היו"ר נ' לנגנטל:

חברת הכנסת תמר גוז'נסקי, בהתחשב ברגישות שיש לך, במיוחד כלפי נשים
בפרלמנט, אנא תשמעי את מה שחברת הכנסת אביטל אומרת. חבר הכנסת הירשזון. חבר
הכנסת פרוש. אדוני סגן יושב-ראש הכנסת ויושב-ראש ועדת העבודה והרווחה חבר
הכנסת דוד טל. בבקשה, גברתי.

קולט אביטל (ישראל אחת):

להחלטות שמתקבלות על דמוקרטיזציה בארגון יש תוקף מאותו רגע שהן מחייבות את
המדינות להפוך אותן לחוקים בכל אחת מהמדינות.

אחת הסוגיות שזכתה לשימת-לב רבה היתה החלטת האו"ם להקים בית-דין בין-לאומי
פלילי. כידוע, גם ארצות-הברית וגם ישראל מתנגדות, אבל ארצות-הברית היתה
בעמדה של מיעוט והחלטותיה לא התקבלו.

כמה מלים על קשרינו עם הארגון והנוכחות שלנו בכנס. המשלחת הישראלית כללה
בסך-הכול שני אנשים, חברת כנסת אחת ועוזר שבא מהשגרירות שלנו בווינה.
בניגוד לפורומים אירופיים אחרים, שבהם אנחנו יכולים לקיים משא-ומתן או
דיאלוג כלשהו עם המשלחות הערביות, באספה הזאת המשלחות הפרלמנטריות שבאו
ממדינות ערביות הפנו לנו עורף. ראוי לציין, שזה קרה גם עם משלחות ממצרים
וגם עם משלחות מירדן, ואולי במידה פחותה עם המשלחת המרוקאית.

ניצלנו את נוכחותנו בכנס גם כדי לקיים קשרים הדוקים עם הרבה משלחות
אירופיות ועם המשלחת של ארצות-הברית, אבל גם כדי לשכנע את הנשיאות לפתוח את
שורות הארגון ולהפוך את המסגרת של עמיתים ים-תיכונים לפעילה יותר ולמסגרת
שבה מתחייב הדיאלוג. תודה רבה.

היו"ר נ' לנגנטל:

תודה רבה. אני מודה בשם חברי הכנסת לחברת הכנסת אביטל ולמשלחת, על העבודה
החשובה שעשו שם. מי ייתן ותמלאי שליחויות דיפלומטיות בשם הכנסת, כמו
במקצועך הקודם.

הצעת ועדת החקירה הפרלמנטרית בנושא איתור והשבת

נכסים של נספי השואה להאריך את תקופת כהונתה

היו"ר נ' לנגנטל:

גברתי יכולה להישאר ולדבר על סעיף י"ב בסדר-היום: פניית ועדת החקירה
הפרלמנטרית בנושא איתור והשבת נכסים של נספי השואה, להארכת משך כהונתה.
כיושבת-ראש הוועדה, תציגי את הפנייה.

קולט אביטל (יו"ר ועדת החקירה הפרלמנטרית):

אני מבקשת לכמה דקות את שימת לב חברי הבית. ב-15 בפברואר החליטה הכנסת
להקים ועדת חקירה פרלמנטרית בדבר השבת הרכוש של ניצולי ונספי שואה, שהופקד
בחשבונות בבנקים בארץ. דובר על שני ממדים – גם על כספים וגם על רכוש.

הוועדה התחילה לעבוד, ובישיבה הראשונה של הוועדה הוחלט, כי בגלל המסובכות
והמורכבות של הנושא אנחנו צריכים בעצם לקיים את דיונינו כדיונים נפרדים,
קודם כול בנושא הכספים ורק לאחר מכן בנושא נכסי דלא ניידי, קרקעות, דירות
וכדומה.

בנושא הכספים עשינו כברת דרך: טיפלנו בשני ממדים – בחשבונות חסומים, במסגרת
טיפול שנעשה על-ידי מוסדות ממשלתיים כמו האפוטרופוס הכללי, כמו האוצר והחשב
הכללי, ובטיפול שנעשה על-ידי הבנקים. במה שנוגע למוסדות הרשמיים, דהיינו
החשב הכללי והאפוטורופוס, אנחנו הצלחנו להתקדם, וגם בנושא הבנקים.

אני רוצה להודיע לכנסת, שלמרות הזמן הקצר שעמד לרשותנו – ואנחנו עובדים
פחות משישה חודשים – הגענו לשני הישגים שלדעתי הם חסרי תקדים: במה שנוגע
לבנקים – הבנקים הסכימו בפעם הראשונה לפתוח את עצמם בפני ביקורת חיצונית,
ואנחנו, קרי הכנסת, נמנה את הבודקים החיצוניים. זה אומר, שחוק החיסיון לא
יחול לגבי אותם חשבונות רדומים. במה שנוגע לאפוטרופוס הכללי, לטיפול שהוא
נתן, אבל יותר נכון, האוצר לפני שהכספים הגיעו לאפוטרופוס הכללי, הגענו
להישג נוסף. אחת הבעיות הבסיסיות היתה שערוך הסכומים שיעמדו לרשות התובעים.
לפני כמה ימים נתקבלה החלטה שלפיה יתקיים שערוך וישולמו סכומים ריאליים
לבעלי הפיקדונות.

אשר על כן, אדוני היושב-ראש, מכיוון שתוקף כהונת הוועדה יפוג בזמן הפגרה,
אני באה לבקש מהכנסת הארכת המנדט של תקופת עבודת הוועדה לשישה חודשים
נוספים לפחות. תודה רבה.

היו"ר נ' לנגנטל:

תודה רבה. עד איזה תאריך גברתי רוצה להאריך את זה?

קולט אביטל (יו"ר ועדת החקירה הפרלמנטרית):

אני מבקשת שישה חודשים נוספים.

היו"ר נ' לנגנטל:

עוד שישה חודשים לעבודת ועדת החקירה הפרלמנטרית.

קולט אביטל (יו"ר ועדת החקירה הפרלמנטרית):

אני רוצה להוסיף, שהנחנו היום על שולחנות חברי הכנסת דוח על עבודת הוועדה.

היו"ר נ' לנגנטל:

תודה.

רבותי חברי הכנסת, אנחנו ניגשים להצבעה.

הצבעה מס' 55

בעד ההצעה – 18

נגד – אין

נמנעים – אין 

הצעת ועדת החקירה הפרלמנטרית בנושא איתור והשבת נכסים של נספי השואה

להאריך את תקופת כהונתה נתקבלה.

היו"ר נ' לנגנטל:

רבותי חברי הכנסת, 18 בעד, אין מתנגדים ואין נמנעים. אשר על כן, הכנסת
אישרה את פנייתה של ועדת החקירה הפרלמנטרית בנושא איתור והשבת נכסים של
נספי השואה להארכת משך כהונתה בשישה חודשים. תודה רבה.

מסמכים שהונחו על שולחן הכנסת

היו"ר נ' לנגנטל:

הודעה לסגן מזכיר הכנסת, בבקשה.

סגן מזכיר הכנסת ד' לב:

ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת
–

לקריאה שנייה וקריאה שלישית: הצעת חוק שירות ביטחון (תיקון מס' 12),
התש"ס–2000, והצעת חוק שירות ביטחון (תיקון מס' 7 והוראת שעה) (שירות
במשטרה ושירות מוכר) (תיקון מס' 3), התש"ס–2000, שהחזירה ועדת החוץ
והביטחון. תודה.

היו"ר נ' לנגנטל:

תודה רבה.

הצעת חוק הרשויות המקומיות (בחירת ראש הרשות וסגניו וכהונתם)

(תיקון מס' 20) (איסור עיסוק נוסף), התש"ס–2000

(קריאה ראשונה)

היו"ר נ' לנגנטל:

אנחנו ניגשים לסעיף י"ג. שר המשפטים אינו נוכח, ואשר על כן ניגש לסעיף י"ד:
הצעת חוק הרשויות המקומיות (בחירת ראש הרשות וסגניו וכהונתם) (תיקון מס'
20) (איסור עיסוק נוסף), התש"ס–2000, קריאה ראשונה – של חברת הכנסת יהודית
נאות וקבוצת חברים. תציג את ההצעה חברת הכנסת יהודית נאות. בבקשה, חברת
הכנסת נאות. גברתי, יש לך שלוש דקות.

יהודית נאות (שינוי):

גם כמציגת החוק?

היו"ר נ' לנגנטל:

כן. את מדברת בקיצור וכולם מבינים כשאת מדברת. את מדברת מאוד בהיר.

יהודית נאות (שינוי):

אני חושבת שהיה לי קושי אם היית נותן לי עשר דקות.

כבוד היושב-ראש, עמיתי חברי הכנסת, אני רוצה בהזדמנות זאת לקרוא לכל מי שלא
נמצא במליאה לבוא להתכנס.

הצעת החוק איננה הצעת החוק שלי בלבד, אלא היא הצעת חוק שלי והצעת חוק נפרדת
שהוגשה על-ידי חברת הכנסת זהבה גלאון. שתי ההצעות חוברו להן יחדיו בוועדת
הפנים בראשותו של חבר הכנסת דוד אזולאי.

תמר גוז'נסקי (חד"ש):

מאחדים הצעות חוק רק לאחר הקריאה הראשונה.

יהודית נאות (שינוי):

לא. הן חוברו להן. הן עברו בקריאה טרומית והן חוברו לקראת הדיון לקריאה
ראשונה.

תמר גוז'נסקי (חד"ש):

– – –

יהודית נאות (שינוי):

לא יודעת. יכול להיות שאני לא בקיאה ברזי הפרוטוקול.

אני רוצה לדבר על המהות של הצעת החוק הזאת. הצעת החוק הזאת עוסקת בעצם בשני
אספקטים – בראש רשות ובסגנו שמקבל שכר מהרשות. לא מדובר בסגן ראש רשות
שעושה את עבודתו בהתנדבות. במקרה הזה דינו של סגן ראש רשות שאיננו מקבל שכר
כדינו של חבר מועצה שעושה את עבודתו בהתנדבות וודאי שפרנסתם באה ממקור אחר.

מדובר באלה שמקבלים שכר מקופת הרשות.

הצעת החוק קובעת, שמי שמקבלים שכר מלא במשרה מלאה, לא יוכלו לעסוק במשרה
נוספת. מי שהוא סגן ראש רשות והוא מקבל שכר לפי משרה חלקית, יוכל לעסוק
בעיסוק נוסף אחד, ובלבד שסך כל המשכורות שלו לא יעלה על 100% משכורתו של
סגן ראש רשות. קרי, אנחנו לא מקפחים את עבודתו של אף אחד ולא את פרנסתו,
אבל אנחנו סבורים, שמי שמקבל שכר של משרה מלאה של סגן ראש רשות או ראש
רשות, אל לו לעסוק במשרה נוספת, ואנא יקדיש את כל זמנו לעיסוקו הציבורי.

הדבר הנוסף שהצעת החוק הזאת עוסקת בו הוא מניעת ניגוד עניינים. נקבעו כללים
מאוד דומים לכללים החלים על חברי הכנסת באשר לכללים למניעת ניגוד עניינים
ברשויות המקומיות.

תחילתו של החוק תהיה כמובן מייד לאחר פרסומו. אני מאוד מקווה, שכל חברי
הכנסת יהיו כאן במליאה, אם מותשים ואם רעננים, כדי לתמוך בהצעת החוק הזאת
בקריאתה הראשונה. כל ההסתייגויות מקומן יכירן אחרי הפגרה, בדיונים לקראת
קריאה שנייה ושלישית.

היו"ר נ' לנגנטל:

האם גברתי עומדת על כך שלא יהיו דיונים בזמן הפגרה בוועדה בעניין הזה?

יהודית נאות (שינוי):

לא, הרי מותר. חלילה וחס, אפילו להיפך.

היו"ר נ' לנגנטל:

רבותי חברי הכנסת, אנחנו פותחים בדיון. ראשון הדוברים, חבר הכנסת אברהם
רביץ – אינו נוכח; חבר הכנסת מוחמד ברכה – אינו נוכח; חבר הכנסת אברהם
הירשזון – אינו נוכח; חברת הכנסת ציפי לבני – מוותרת. חבר הכנסת אופיר
פינס-פז – אינו נוכח; חבר הכנסת עסאם מח'ול – אינו נוכח; חבר הכנסת תאופיק
חטיב – אינו נוכח; חבר הכנסת מיכאל קליינר – אינו נוכח; חבר הכנסת עזמי
בשארה – אינו נוכח; חבר הכנסת סאלח טריף – אינו נוכח; חבר הכנסת איוב קרא –
אינו נוכח; חבר הכנסת משה גפני, בבקשה.

רבותי חברי הכנסת, לנוחיות הקהל ולנוחיות חברי הכנסת, ברגע זה אני נועל את
הרשימה. כל מי שלא יהיה באולם בזמן קריאת שמו, אני לא אחזור אליו. אני מבקש
מכל חברי הכנסת לעזור לי לעמוד בהחלטה שלי. אני אוסיף את מי שצריך להוסיף.

משה גפני (יהדות התורה):

אדוני היושב-ראש, רבותי חברי הכנסת, הצעת החוק של חברת הכנסת יהודית נאות
היא הצעת חוק במקומה, היא הצעת חוק נכונה. חברת הכנסת יהודית נאות, אני
תומך בחוק הזה, אני חושב שהיה ראוי להביא אותו לחקיקה.

אנחנו הגבלנו את עצמנו, ובצדק. אדם נבחר לתפקידו, והוא אפילו מתמודד על זה
בכל כוחותיו. יש חברי כנסת שמשקיעים הרבה מאוד כדי להיבחר לכנסת, ולכן כשהם
מגיעים לכנסת הם צריכים לעשות את עבודתם. כאשר הוא נבחר לכנסת, מן הדין
שהוא לא יעסוק בעיסוק אחר. עיסוקו צריך להיות לטובת הציבור במקום שבו הוא
נבחר, וזה הכנסת – הכנסת וועדותיה והפעילות הזאת. אנחנו הגבלנו את עצמנו
שלא לעסוק יותר בעיסוק נוסף. אסור לחבר הכנסת לעסוק בכל עיסוק אחר מלבד
עבודתו הציבורית במקום שאליו הוא נבחר.

לא כן הדבר, נכון להיום, בראשי רשויות. אדם נבחר, מתמודד, והציבור בוחר בו
והוא נהיה ראש עיר או ראש רשות או סגן, ועל-פי החוק הקיים הוא יכול לעסוק
בעיסוקים נוספים, לפעמים אפילו סותרים, על הקו המבדיל שבין המותר לאסור.
אני חושב שהדבר הזה – – –

היו"ר נ' לנגנטל:

חבר הכנסת ריבלין וחבר הכנסת שטרית. חבר הכנסת שטרית, אני מבקש שאדוני ישב,
ואם אדוני יכול גם לומר לחבר הכנסת ריבלין לדבר יותר בלחש.

מאיר שטרית (הליכוד):

מאה אחוז.

היו"ר נ' לנגנטל:

בבקשה, חבר הכנסת גפני, יש לך עוד דקה וחצי בדיוק.

משה גפני (יהדות התורה):

העולם לא התהפך. העולם הוא עגול.

אני חושב, שמן הדין היה, ולא רק בעניין הזה, להשוות את תנאי עבודתם של
נבחרי ציבור – אדם שהולך לבחירות, וזה לא משנה לאיזה תפקיד. הוא הולך
לתפקיד ראש רשות, סגן ראש רשות או חבר כנסת – הדברים צריכים להיות שווים.
אדם צריך לעסוק אך ורק למען המטרה שלשמה הוא נבחר, ולא לעסוק בשום עיסוק
אחר.

לכן, חברת הכנסת יהודית נאות, מעבר לוויכוחים הפוליטיים הקיימים באופן ברור
אידיאולוגית בין הסיעה שאת חברה בה לבין הסיעה שאני חבר בה וסיעות רבות
אחרות בבית, אני אתמוך בחוק הזה.

היו"ר נ' לנגנטל:

תודה רבה. חבר הכנסת דני נוה – איננו נוכח. חבר הכנסת עבד-אלמאלכ דהאמשה,
בבקשה. אחריו – חבר הכנסת בנימין אלון, ואם הוא לא יהיה נוכח – דבר שבדרך
כלל לא קורה – יהיה חבר הכנסת גדעון עזרא. סליחה, חבר הכנסת אלון נמצא. חבר
הכנסת דני נוה איננו, ואני מוחק אותו מן הרשימה.

עבד-אלמאלכ דהאמשה (הרשימה הערבית המאוחדת):

כבוד היושב-ראש, חברי הכנסת, אין לי בעיה עם החוק המוצע. אני חושב שהדבר
מתבקש לאחר שעלינו כולנו על דרך ממלכתית ומצאנו לנכון גם למנוע מחברי הכנסת
שיהיו להם עיסוקים אחרים. עדיף וראוי שגם בעלי תפקידים ומשרות אחרים בשירות
הציבור אכן יתפנו לאותם עניינים.

אני הייתי מאוד רוצה רק להביע צער על שגם חברי כנסת וגם בעלי תפקידים
ממלכתיים אחרים שוכחים את מחויבותם לממלכתיות ולצדק, וברגע האמת מתגלה
גזענותם, מתגלה שפלותם הציבורית ומתגלה האגו השפל של כל אחד ואחד מהם, כאשר
מתחילים להשתלח בציבור הערבי ובנציגיו. זה נעשה "מודה" כנראה במושב הזה
ובשבועות האחרונים להתקיף את חברי הכנסת הערבים. אלה מצד ימין עושים זאת,
ואנחנו מבינים. הם רוצים להיראות בציבור היהודי יותר לאומנים ויותר
נציונליסטים ולהאשים כאילו את השמאל שהוא משתף פעולה או בצורה כלשהי הולך
עם הערבים. תראו אילו תוצאות הפוכות. בשמאל מתחילים להרגיש אשם, ומתחילים
גם הם מצדם לפשפש בציציות של כל חבר הכנסת ערבי ובמחשבותיו ובציבור הערבי
בכלל. אם יש חבר כנסת ערבי שמביע עמדה או מביע דעה או נוקט בצורה כלשהי
עמדה עצמאית שאיננה מקובלת על סיעה זו או אחרת, אז גם הם צועקים: אה, אתם
כנראה לא כל כך רוצים שוויון, אתם גם רציתם דברים אחרים. והנה כאילו האבא
החוקי הזה מצד שמאל גם כן מתנכל וחוזר חלילה – האחד מזין את השני.

אני רוצה להגיד לכו-לם בבית הזה, לכל המסיתים, לכל הגזענים ולכל אלה
שחושבים שבדרך הזאת הם יקצרו פירות או יוכלו להשיג רווחים: אתם טועים.
לצערי הרב, אתם מאוד טועים. אותנו לא תזיזו מהעמדות שלנו ומהאמונה שלנו.
אנחנו פה לא במקרה, ואנו לא בחסדים של אף אחד פה – לא בחסדי השמאל, לא
בחסדי הימין ולא בחסדי מאן דהוא. אנחנו בדיוק כמוכם בעלי זכויות. שווים.
תרצו או לא תרצו, זהו החוק.

היו"ר נ' לנגנטל:

אדוני מסיים את זמנו עכשיו.

עבד-אלמאלכ דהאמשה (הרשימה הערבית המאוחדת):

אדוני, אסיים.

לכן אני הייתי אומר: תחת להמשיך בדרך ההרסנית היום, אשר תהרוס קודם כול את
בעליה ותהרוס כל חלקה טובה בממלכתיות בבית הזה, במדינה הזאת – אתם עושים
דמוקרטיה בשבילנו? עושים לנו טובה שיש דמוקרטיה? הדמוקרטיה היא בשביל
הערבים? דווקא אנחנו האחרונים שנהנים מזה. כאשר יש אפליה, יש רמיסת זכויות,
יש עוני, יש אבטלה ויש אי-כיבוד זכויות של אזרחים, אנחנו הראשונים שנרמסים
בזאת.

היו"ר נ' לנגנטל:

תודה רבה.

עבד-אלמאלכ דהאמשה (הרשימה הערבית המאוחדת):

אז אל תגידו שאתם עושים דמוקרטיה ואתם עושים לנו טובה. לנו אל תעשו טובות.
תעשו לעצמכם. תבדקו טוב מאוד את העניינים אם כדאי שהמדינה הזאת בסוף תתפשט
מכל צורה דמוקרטית שהיא. אולי אם אתם חושבים שזה טוב – יבושם לכם. אני הקטן
הייתי חושב שזה בדיוק ההיפך מהאינטרס האמיתי של המדינה. תודה.

היו"ר נ' לנגנטל:

תודה. עכשיו, חבר הכנסת בנימין אלון, ואחריו – חבר הכנסת גדעון עזרא.
אדוני, בבקשה. שלוש דקות, ואני מבקש שלא תתעקש לסיים אותן. אתה לא חייב
לנצל את זה.

בנימין אלון (האיחוד הלאומי – ישראל ביתנו):

אדוני היושב-ראש, כנסת נכבדה, חברת הכנסת יהודית נאות, החוק הזה הוא מכלל
הדברים שנאים ויאים וזהו. אני מרגיש צורך בגילוי נאות לחברת הכנסת נאות,
שזו דעתי וזאת הצבעתי.

אולי יש רק דבר שחקיקה לא תעזור. גם אצל חברי כנסת יש שני מרכיבים. יש מה
שנקרא עיסוק נוסף, ויש מה שנקרא ניגוד עניינים. ניגוד עניינים יכול להיות
גם כשאין עיסוק נוסף.

עיסוק נוסף מוגדר. אצל חברי הכנסת הוא אסור בכלל, וחוץ מזה חבר כנסת לא
יכול להיות גם חבר מועצה מקומית. יש רשימת דברים בחוק: מועצה מקומית, מועצה
דתית, ההסתדרות וההסתדרות הציונית. לגבי עירייה, אני חושב שכל מי שמקבל
משכורת, אכן ראוי שיתעסק בדבר הזה. יכול להיות שגובה המשכורות לא תמיד
מאפשר זאת. לכן, מן הראוי לתת את הדעת גם בחקיקה – – –

היו"ר נ' לנגנטל:

תודה.

בנימין אלון (האיחוד הלאומי – ישראל ביתנו):

כבר עברו שלוש דקות?

היו"ר נ' לנגנטל:

לא, אבל אם סיימת את העניין – – –

יהודית נאות (שינוי):

רוצה להרוויח זמן.

בנימין אלון (האיחוד הלאומי – ישראל ביתנו):

לא. מן הראוי לתת את הדעת גם בחקיקה בשלבים הבאים, איך אפשר לשמור על
אי-ניגוד עניינים בצורה כזאת, שאולי כן יאפשר עיסוק משלים או דבר כזה,
בתנאי שהאתיקה של ניגוד העניינים תישמר. זה באשר להצעה שלך.

ביתרת הזמן שנותרה לי – חבר הכנסת דהאמשה, אני מבין את כאבך. זה קל מאוד
להגיד "גזענים" למי שחושב אחרת. אזכיר לך היכן עלה קצפך. היתה הצעת החוק של
ביטוח לאומי, שמהילד הרביעי יקבלו יותר. היתה הסתייגות שאמרה שלא הגיוני
שבמדינה שיש בה איסור ביגמיה ובמדינה שלפי החוק שלה אין אפשרות לשתיים,
שלוש וארבע נשים, לא יכול להיות שבמשפחה הילד הרביעי יהיה לפי האבא. כלומר,
שאם לאבא יש חמש נשים, כמו שקורה במקומות מסוימים – – –

עבד-אלמאלכ דהאמשה (הרשימה הערבית המאוחדת):

לפי תאריך לידה.

בנימין אלון (האיחוד הלאומי – ישראל ביתנו):

אם לאבא יש חמש נשים, יש לו 20 ילדים – –

עבד-אלמאלכ דהאמשה (הרשימה הערבית המאוחדת):

יש לו 20 ילדים.

בנימין אלון (האיחוד הלאומי – ישראל ביתנו):

– – ומהילד הרביעי הוא יקבל את הצ'ופר הזה.

עבד-אלמאלכ דהאמשה (הרשימה הערבית המאוחדת):

למה לא? יש לו 20 ילדים.

בנימין אלון (האיחוד הלאומי – ישראל ביתנו):

אתה יכול לחשוב אחרת. המסתייגים אמרו – – –

עבד-אלמאלכ דהאמשה (הרשימה הערבית המאוחדת):

היא הנותנת. היא הנותנת. לפי מספר הילדים – – –

בנימין אלון (האיחוד הלאומי – ישראל ביתנו):

חבר הכנסת דהאמשה, המסתייגים לא רוצים לעודד. המסתייגים היו חברי הכנסת יעל
דיין משמאל וצבי הנדל מסיעתי. הם לא רוצים לעודד נישואים ליותר מאשה אחת.

עבד-אלמאלכ דהאמשה (הרשימה הערבית המאוחדת):

– – – נישואים.

בנימין אלון (האיחוד הלאומי – ישראל ביתנו):

החוק הזה מעודד נישואים ליותר מאשה אחת.

עבד-אלמאלכ דהאמשה (הרשימה הערבית המאוחדת):

מענישים את הילדים.

בנימין אלון (האיחוד הלאומי – ישראל ביתנו):

אתה רוצה לראות בכל דבר גזענות, אז תגיד את זה. אבל אני חושב שזה באמת
מוגזם להפיל על משלם המסים לשלם כפל ויותר מכפל על מצב שכזה.

עבד-אלמאלכ דהאמשה (הרשימה הערבית המאוחדת):

למה – – – אלה ילדים ואלה ילדים.

בנימין אלון (האיחוד הלאומי – ישראל ביתנו):

תודה.

היו"ר נ' לנגנטל:

אדוני, תודה רבה. חבר הכנסת גדעון עזרא – איננו נוכח. חבר הכנסת זבולון
אורלב, בבקשה. אחריו – חבר הכנסת ישראל כץ, ואם הוא לא יהיה נוכח – חבר
הכנסת מאיר שטרית, שנמצא באולם.

זבולון אורלב (מפד"ל):

מכובדי וידידי היושב-ראש, חברי חברי הכנסת, אף אני אתמוך בהצעת החוק שיזמו
חברת הכנסת יהודית נאות וקבוצת חברי הכנסת באשר לאיסור עיסוק נוסף על ראשי
רשויות מקומיות וסגניהם שמקבלים שכר – יש בו כדי להגביר את אמון הציבור
במנהיגים ובנבחרים שלו, כדי שהוא יוכל להיות בטוח שאם הוא בחר באנשים להיות
ראש רשות מקומית וסגני ראשי ערים הם מוסרים את כל זמנם, את כל יכולתם ואת
כל מרצם לשרת את הציבור באמונה ולא לעשות את המשרה הציבורית קרדום לחפור
בו. זו אתיקה מקובלת בשירות הציבור, וטוב שנסתום גם את הפרצה הזאת, אם היתה
פרצה כזאת.

אני רוצה רק להעיר לחברת הכנסת יהודית נאות שמובילה את החוק הזה – וכנראה,
אני גם אגיש על כך הסתייגות – שהנושא של עיסוק בהתנדבות, בלא תמורה, הוא
דבר מאוד מאוד בעייתי אם אין עליו מגבלות, וגם בסעיף קטן (ג) בסעיף 15ב –
בראש עמוד 503 – המתחיל במלים "ראש רשות וסגן ראש רשות לא יעסקו בכל עסק או
עיסוק נוסף, לרבות עיסוק המותר לפי סעיף קטן (ב)" – צריך שזה יהיה לא רק
לפי סעיף קטן (ב), אלא גם לפי סעיף קטן (א) בסעיף 15ב, כלומר, שגם עבודה
בהתנדבות יחולו עליה כל המגבלות, לרבות מגבלות בשאלה, במה אדם עוסק
בהתנדבות, על מנת שעיסוקו בהתנדבות לא יפגע בכבודה של הרשות, שהעיסוק
בהתנדבות לא יביא אותו לכלל ניגודי אינטרסים, שהעיסוק בהתנדבות לא יהיה
בבחינת שלח לחמך על פני המים, כי ברבות הימים – לאמור, בסיום הקדנציה –
תמצא את הלחם וכו'.

אני חושב שלכבודה של הצעת החוק ראוי להוסיף את הדבר הזה, ואני בהחלט תומך
בחוק ומברך את מציעת החוק.

היו"ר נ' לנגנטל:

תודה רבה. חבר הכנסת גדעון עזרא, בבקשה.

גדעון עזרא (הליכוד):

אדוני היושב-ראש, חברי הכנסת, חברת הכנסת נאות, קודם כול אני מבין את רוח
הצעת החוק, אבל מה שאני יודע הוא, שבדרך כלל הסגנים הם כאלה שעמדו בראש
רשימה, שרצו להתמודד על הראשות, ובסופו של דבר הם הפסידו בבחירות, ואז היו
שתי אפשרויות: או שהם יהיו סגנים בשכר, או שהם יהיו חברים מן המניין. אם זה
אדם בפוטנציה של ראש עיר ואת נותנת לו להיות רק סגן ראש עיר, לדעתי, בסופו
של דבר תורידי את רמת הניהול בעיריות. ואני אומר גם, שרבים האנשים שמשרתים
היום בתפקידים הללו שלא ידעו שההגבלה הזאת תוטל עליהם, ולכן צריך טווח של
שנים עד שדבר כזה ייכלל, ולא לעשות את זה מהיום למחר. אני מתלבט מאוד
בנקודה הזאת.

אני חושב גם, שאם נותנים לאדם לעבוד בתפקיד נוסף, ברור לחלוטין שאסור שיהיה
ניגוד אינטרסים. זה ברור לחלוטין. ולכן, כל מי שעובד היום – צריך לוודא
שאין ניגוד אינטרסים, ולכן אצביע כנראה נגד החוק ואדרוש, בצד הדברים הללו,
שבתפקיד שהאדם הזה ממלא לא יהיה ניגוד אינטרסים. זה פשוט לא תקין וזה לא
יכול להיות במינהל הציבורי בישראל. תודה.

היו"ר נ' לנגנטל:

תודה רבה. חבר הכנסת ישראל כץ – אינו נוכח. חבר הכנסת מאיר שטרית, בבקשה,
ואחריו – חבר הכנסת האשם מחאמיד, ואם הוא לא יהיה נוכח – חבר הכנסת אחמד
טיבי, ואם הוא לא יהיה נוכח – חבר הכנסת חיים כץ, ואם הוא לא יהיה נוכח,
ידבר אלוף הנואמים, חבר הכנסת ראובן ריבלין.

יורי שטרן (האיחוד הלאומי – ישראל ביתנו):

לא, האלוף זה בני אלון.

יולי-יואל אדלשטיין (ישראל בעלייה):

הוא תת-אלוף.

בנימין אלון (האיחוד הלאומי – ישראל ביתנו):

לא, רובי ריבלין.

היו"ר נ' לנגנטל:

כן, רובי ריבלין.

בבקשה, חבר הכנסת מאיר שטרית. יש לאדוני שלוש דקות, ואדוני לא חייב למלא את
שלוש הדקות.

מאיר שטרית (הליכוד):

אדוני היושב-ראש, רבותי חברי הכנסת, כמי שחוקק לפני שתי כנסות את החוק בדבר
איסור עיסוק נוסף לחברי הכנסת, אני מברך את חברת הכנסת יהודית נאות על הצעת
חוק.

חברת הכנסת יהודית נאות, הצעת חוק דומה שלי מונחת על שולחן הכנסת, ואני
חושב שזה צודק ונכון שאדם שמקבל משכורת מהמדינה – ובעיקר בתפקיד ציבורי,
כגון ראש עיר, סגנו, רב ראשי – שחי ממשכורת מהמדינה, אסור לו לעסוק בעיסוק
נוסף. אין שום ספק שיש בזה ניגוד אינטרסים חריף, לעתים חריף ביותר. זו היתה
הסיבה לכך שחוקקתי את החוק שבא לאסור על חברי הכנסת עיסוק נוסף. אני אסרתי
על חברי הכנסת להיות ראשי ערים באותו זמן וגם להיות עורכי-דין או
רואי-חשבון או יועצים כלכליים, וחברי כנסת שמחליטים להיות חברי כנסת הם
חברי כנסת full time job, אסור להם לעשות שום דבר אחר אלא בהתנדבות. אדם
רוצה לפעול בהתנדבות למען הציבור, בבקשה. ואני חושב שזה הגון ונכון שהחוק
הזה יעבור.

אני רוצה לומר לחברת הכנסת נאות, שהחוק כמו שהוא כתוב היום, יש בו בעיות
וצריך לתקן אותו. ואני מציע לך לתקן את החוק הזה לקראת הקריאה השנייה
והקריאה השלישית. אני מציע לך לקרוא את סעיף 13 – נדמה לי, סעיף 13(א) –
לתקנון הכנסת לגבי עיסוק נוסף של חברי הכנסת. נוסף.

יהודית נאות (שינוי):

אני מכירה את הסעיף על בוריו, ובוועדה הורידו – – –

מאיר שטרית (הליכוד):

אני מציע לתקן את החוק כדי לפתור את הבעיות שעלו מהשטח, על-ידי סגני ראשי
ערים וראשי ערים שפנו אלינו בעניין זה. יש דברים שהם צודקים, וצריך לתקן
אותם – – –

דוד אזולאי (ש"ס):

ברשות היושב-ראש, אני מודיע לך, שהיתה נציגות שלהם בוועדה, שמענו אותם
בכובד ראש, ועל סמך מה ששמענו – – –

מאיר שטרית (הליכוד):

והם תמכו. יפה. אז אני אומר: אם יש נקודות שטעונות תיקון, עדיין יש אפשרות
לעשות זאת בוועדה בהכנה לקריאה שנייה ולקריאה שלישית. אפשר לתקן איזה דבר,
אבל החוק בעיקרו נכון. אדם שרוצה להיות איש ציבור, אדם שמייצג ציבור, שמקבל
החלטות פורמליות בהיותו ראש עיר או סגן ראש עיר – אינו יכול לעסוק באותו
זמן בעיסוק נוסף. איש ציבור – חבר כנסת, ראש עיר או סגנו, שיש לו זמן לעסוק
בעיסוק נוסף – לעתים אני חושש שהעיסוק הנוסף שלו הופך עיקרי, והתפקיד
העיקרי הופך לתפקיד המשני. אני אומר: אתה רוצה להיות שליח ציבור? – אתה
תקרא את הפרשה ואת ההפטרה, את התפילה ואת הקדיש. אתה לא יכול להיות שליח
ציבור רק לצורך תקיעה בשופר. אתה צריך להיות שליח ציבור במשרה מלאה, ואני
מקווה שהחוק הזה יעבור.

אני תומך בחוק הזה.

אריה גמליאל (ש"ס):

הדוגמה לא טובה.

מאיר שטרית (הליכוד):

היא לא טובה? למה?

אריה גמליאל (ש"ס):

כי תוקע – – –

היו"ר נ' לנגנטל:

הוא התכוון לומר שאתה לא יכול להיות רק בחזרת הש"ץ, אתה צריך לקחת את הכול
על עצמך. לזה הוא התכוון.

אריה גמליאל (ש"ס):

– – –

היו"ר נ' לנגנטל:

אדוני סיים את זמנו, ואני אומר את זה כדי שלא נגלוש לוויכוח הלכתי.

מאיר שטרית (הליכוד):

אני כבר מסיים, אדוני. אדוני חבר הכנסת גמליאל, אני, עבדך הנאמן, כשליח
ציבור בימים הנוראים ובחגים וגם כתוקע, מודע למה שאתה אומר. הבאתי את זה רק
כדוגמה לכך שהתוקע ממלא, נאמר, את החלק הכי קל בעניין, בשעה ששליח ציבור
עומד כל היום על הרגליים.

החוק הזה נכון, צודק, ואני תומך בו, אם כי, כאמור, לקראת הקריאה השנייה
והקריאה השלישית – עם תיקונים אחדים.

היו"ר נ' לנגנטל:

ידעתי שאדוני זמר. לא ידעתי שאדוני גם תוקע בשופר.

חבר הכנסת האשם מחאמיד – אינו נוכח; חבר הכנסת אחמד טיבי – אינו נוכח; חבר
הכנסת חיים כץ – אינו נוכח. חבר הכנסת ראובן ריבלין, בבקשה, ואחריו – חבר
הכנסת יובל שטייניץ, ואחריו – חבר הכנסת מאיר פרוש, ואחריו – חבר הכנסת דוד
אזולאי.

ראובן ריבלין (הליכוד):

אדוני היושב-ראש, אנחנו, אנשי הליכוד, יושבים פה יום שלם, כמובן על מנת
לרצות את כל המפלגות הלווייניות או שאנחנו לוויינים להן, על מנת לחלק את כל
הכספים לסקטורים שהכספים מגיעים להם. ועכשיו, כאשר מגיעה לדיון סוגיה שבה
יש נושאים ציבוריים שבהם מעורבים 77 סגני ראשי ערים מטעם הליכוד – פה
אנחנו, כמובן, צריכים להיות נאורים ולהתחיל לחשוב מה צריך לעשות ומה לא
צריך לעשות.

אני מוכרח לומר כאן לפני הכנסת ולפני פרוטוקול זה, שאני בוש ונכלם שלא
הצבעתי בעד חוק-יסוד: החקיקה, שאנחנו מאמינים בו ואנחנו יזמנו אותו, רק
משום שסיעתי כפתה עלי שלא לעשות זאת, לא מתוך הכרתה אלא מתוך לחץ פוליטי
שלוחצים עליה.

אליהו סויסה (ש"ס):

– – –

דוד אזולאי (ש"ס):

– – –

ראובן ריבלין (הליכוד):

מה נעשה בשלטון? – נבוא ונשב וניתן כל מה שיאמרו לנו שצריך לתת. וכך חוזר
חלילה ובזה נגמר העניין.

קריאות:

– – –

היו"ר נ' לנגנטל:

רבותי, תנו לו לדבר. חבר הכנסת אזולאי, שב. חבר הכנסת אליעזר כהן, שב.

ראובן ריבלין (הליכוד):

ואם, חלילה, לא נעשה מה שהם אומרים, גם יבואו "להרביץ" לנו איפה שאנחנו
יושבים.

אליהו סויסה (ש"ס):

– – –

ראובן ריבלין (הליכוד):

ובכן, רבותי, אשר לנושא שעומד לפנינו, אדוני יושב-ראש ועדת הפנים הנכבד,
חבר הכנסת אזולאי, יש לנו בארץ חוק שגם חבר הכנסת שטרית, שעוסק בצורכי
ציבור באמונה, תומך בו, יש לנו חוק שבא וקובע את הכללים, את הדינים והוראות
הדינים הקובעים את איסור ניגוד העניינים של נבחרי ציבור.

כך חיינו כל הזמן. אבל כמובן, תמיד, בכל פעם שבא אדם מאותה מסגרת, והוא
בהחלט יכול להיות גם פרופסור באוניברסיטה וגם סגן ראש עיר, כי הרי העניינים
האקדמיים אינם ניגוד אינטרסים, חלילה, או לכתוב ספרים, וזה כמובן לא ניגוד
אינטרסים. כל אלה שבאים מהתחום האקדמי מורים לנו כל מיני הלכות לגבי
העוסקים בצורכי ציבור באמונה. יושבים אצלנו אנשים שהם סגני ראשי ערים. הם
יכולים לעסוק בדברים שאינם בניגוד אינטרסים מוחלט, בדיוק כמו פרופסור
באוניברסיטה, בדיוק כמו אדם שכותב ספרי לימוד או ספרי הגות.

מדוע נבוא היום ונטיל מטלות במסגרת החוק כפי שהוא מוצע על-ידי חברת הכנסת
נאות? אני מוכרח לומר, עד היום חיינו, הכללים הם כללים דווקניים, הכללים הם
כללים ברורים. אוי לו לאדם שיעבוד בצורכי ציבור, יקבל שכר מהציבור ויפעל
בניגוד אינטרסים, או חלילה יעשה איזה דבר לטובתו האישית, כי הוא עובר עבירה
פלילית חמורה. מספיק לנו מהעניין הזה.

היו"ר נ' לנגנטל:

אדוני סיים את זמנו.

יהודית נאות (שינוי):

העיסוק שלי היום הוא חברת כנסת. אנחנו באים מהשטח.

ראובן ריבלין (הליכוד):

לכן אני מציע, שהאנשים הטובים שרוצים לעשות עוד יותר טוב ייקחו את החוק,
ימתנו אותו, יעשו אותו באותה מסגרת שאליה הם מתכוונים, לא יטילו עולם בכך
שלשירותים הציבוריים בתפקיד סגני ראשי ערים יגיעו רק אנשים נאורים שהם
מתחום האקדמיה, שזה לא ניגוד אינטרסים, או אנשים שלא יהיו ראויים מספיק
להיות – – –

היו"ר נ' לנגנטל:

תודה.

ראובן ריבלין (הליכוד):

– – – יבואו לאותה משרה משום שהם לא עשירים. תודה.

היו"ר נ' לנגנטל:

תודה רבה. חבר הכנסת יובל שטייניץ, ואחריו – חבר הכנסת מאיר פרוש. אם הוא
לא יהיה נוכח – חבר הכנסת דוד אזולאי. אחריו – חבר הכנסת טלב אלסאנע.

יובל שטייניץ (הליכוד):

אדוני היושב-ראש, כנסת נכבדה, שמעתי את חברי לסיעה חבר הכנסת רובי ריבלין,
ואני מסכים עם הפרובלמטיקה שהוא העלה. אבל, ברשותך, מאחר שכבר התחלתי לשמוע
דיבורים ודיווחי תקשורת על דחייתו של חוק-יסוד: החקיקה, שהובא היום לאולם
המליאה, אני רוצה להעמיד דברים על דיוקם.

אני, ולפחות חלק מחברי, לא הצבענו נגד החוק הזה, ואחרים מבינינו לא הצביעו
בעד או נמנעו או לא היו במליאה בגלל איזה קשר למפלגה כזאת או אחרת, למפלגות
הדתיות החרדיות. אני מתנגד לחוק-יסוד: החקיקה, למרות היותי חילוני, ולא
מסיבות דת ומסורת אלא בראש ובראשונה מסיבות של דאגה לדמוקרטיה הישראלית.

אני רוצה לפתוח ולספר כדי שהציבור הרחב ידע שלא מדובר פה במאבק של דתיים
נגד חילונים. בפני ועדת החוקה, חוק ומשפט הנכבדת של הכנסת הופיעו, בין
השאר, נשיא בית-המשפט העליון בדימוס השופט משה לנדוי ופרופסור רות גביזון,
שניהם אינם חובשי כיפה, והזהירו בצורה ברורה, חדה וחריפה ביותר את חברי
ועדת החוקה, חוק ומשפט, שלא לתמוך בחוק-יסוד: החקיקה במתכונתו הנוכחית.
מדוע? האם משום שפרופסור רות גביזון אולי קרובה לש"ס? האם נשיא בית-המשפט
העליון לשעבר משה לנדוי הוא חובש שטריימל? הם הזהירו ונימקו מסיבות טובות
מאוד. הם הזהירו, שבמצב הנוכחי, במצב שבו בית-המשפט העליון מפעיל אקטיביזם
שיפוטי אגרסיבי, מהרבה בחינות חסר תקדים בעולם המערבי והדמוקרטי, החוק הזה
הוא חוק מסוכן לדמוקרטיה הישראלית.

אני אסביר על קצה המזלג מדוע הוא מסוכן במתכונתו הנוכחית – – –

יעל דיין (ישראל אחת):

אתה מצטט לא נכון. השופט לנדוי לא אמר. כולנו ישבנו שם. אתה מעוות את
הדיווח של – – –

יובל שטייניץ (הליכוד):

אני מצטט באופן מדויק, ואני מזמין אותך, חברת הכנסת יעל דיין, להסתכל
בפרוטוקול של ועדת החוקה, חוק ומשפט ולראות מה היתה עמדתו של לנדוי ומפני
מה הוא הזהיר אותנו. הוא הזהיר אותנו שלא לתמוך בחוק הזה. ופרופסור רות
גביזון אמרה, ואני מצטט פחות או יותר במדויק, שחוק-יסוד: החקיקה יהיה אסון
לדמוקרטיה הישראלית.

יעל דיין (ישראל אחת):

זה לא נכון. אסון זה לא סכנה – – –

יובל שטייניץ (הליכוד):

פרופסור רות גביזון ומשה לנדוי אמרו כך לא בלי שהם חשבו על כך תחילה ולא
בלי נימוקים, אלא מנימוקים טובים מאוד, כיוון שהחוק הזה במתכונתו הנוכחית
מבטיח סירוס של חוקי-היסוד בצורה כזאת, שבעצם התפקיד העיקרי של החקיקה
בישראל יעבור דה-פקטו מן הכנסת, בית-הנבחרים, לבית-המשפט העליון, שזה לא
תפקידו.

יעל דיין (ישראל אחת):

אתה מתבלבל.

היו"ר נ' לנגנטל:

תודה. אדוני סיים את זמנו.

יובל שטייניץ (הליכוד):

אני מודיע כאן, שאני כן אהיה מוכן לתמוך בחוק-יסוד: החקיקה. ישראל דרוש לה
חוק-יסוד: החקיקה מתוקן, שיגדיר גם את תפקידו של בית-המשפט העליון בפרשנות
חוקי-היסוד ויטיל מגבלות על העניין הזה, ואז נוכל לגבש הסכמה רחבה ולצעוד
בדרך בטוחה ובקונסנסוס לקראת חוקה. תודה רבה.

היו"ר נ' לנגנטל:

תודה רבה. חבר הכנסת ישראל כץ, ואחריו – חבר הכנסת דוד אזולאי.

ישראל כץ (הליכוד):

אדוני היושב-ראש, כנסת נכבדה, אין ספק שכוונתה של חברת הכנסת נאות רצויה,
אבל אם החוק יתקבל במתכונת הנוכחית שלו, הוא יביא לתוצאות לא טובות.
אי-אפשר, חברת הכנסת נאות, פרופסור נאות, סגנית ראש עיריית חיפה לשעבר,
דווקא להתמקד כל פעם בסגנים, סגני ראש עיר, סגני ראשי מועצות דתיות. היה גם
ניסיון של הממשלה לחוקק בחוק ההסדרים חוק שמבטל את רוב התקנים של סגני ראש
עיר וסגני ראש מועצות דתיות. אני שמח שההסתייגות שהגשתי בוועדת הכספים
התקבלה, אחת הבודדות בתקציב שעבר, והיא מנעה את רוע הגזירה.

אני רואה בסגני ראש העיר חוליה מקשרת חשובה מאוד לשטח. אנשים שמקבלים את
הקהל, מתווכים בין ראש העיר לבין הפונים אליהם, ואני לא מציע להקשות עליהם.
החוק ברור מספיק היום, ואיש לא יכול לפעול חלילה בניגוד אינטרסים לרשות
שהוא חבר בה. אם הוא יפעל בניגוד אינטרסים, אז כמו כל שר או חבר כנסת או
פקיד ממונה בכל מקום – יש מספיק רשויות במדינה שיכולות למצות את הדין.

לכן אני אומר, אם כבר רוצים לבדוק – – – אני לא שומע אותך.

מוחמד כנעאן (הרשימה הערבית המאוחדת):

למה אתה מבדיל ביניהם, בין ראש רשות לבין הסגנים?

ישראל כץ (הליכוד):

אם רוצים לעסוק בשלטון המקומי ובכל הצרות שהוא עובר היום, בואו נעסוק
בשלטון המקומי. ניקח גם את הממשלה שהרחיבו אותה מ-18 שרים ל-24 שרים, חברת
הכנסת נאות וחברי כנסת אחרים, לא כולם נלחמו כנגד הדבר הזה. הגדילו את מספר
סגני השרים. הממשלה לא שימשה כאן דוגמה מבחינת צמצום – – –

יהודית נאות (שינוי):

אני מתנגדת.

זאב בוים (הליכוד):

בגלל זה היא צריכה ללכת.

ישראל כץ (הליכוד):

על זה היא צריכה ללכת, בהחלט.

לכן אני אומר, בואו לא נתמקד בחלשים יותר במערכת, אותם סגנים. רוצים לדון
בכל השלטון המקומי, בתוכנית הבראה לשלטון המקומי, בסיוע לשלטון המקומי,
בהקצאת כסף רב יותר לרווחה, לחינוך, לבריאות ולדברים שקשורים לשלטון המקומי
– בבקשה. אבל כל עוד לא עושים זאת, בואו לא נקשה על מי שעושה את העבודה. הם
מייצגים את הממשלה מול האזרחים, יש להם מספיק צרות להתמודד אתן. אני לא
רוצה, שבקריית-שמונה, בבאר-שבע, באילת ובמרכז הארץ יתחילו פתאום להיות
זעזועים ואנשים לא יוכלו להמשיך ולתפקד.

אם רוצים להעביר חוק שיכלול את כל הנבחרים – גם חברי כנסת, גם שרים, גם
ראשי ערים, גם סגנים, גם מועצות דתיות, כל אחד ואחד, גם הסוכנות, גם מינהל
מקרקעי ישראל, על כולם, אבל לא להתמקד כל פעם בחלק שנראה פחות חזק.

לכן, אדוני היושב-ראש, לא אתמוך בחוק הזה.

היו"ר ר' ריבלין:

תודה לחבר הכנסת כץ. חבר הכנסת מאיר פרוש. חבר הכנסת יושב-ראש ועדת הפנים
של הכנסת, חבר הכנסת דוד אזולאי, בבקשה.

דוד אזולאי (ש"ס):

אדוני היושב-ראש, עמיתי חברי הכנסת, ראשית אני אומר שאני תומך נלהב של ראשי
הרשויות, ואני חושב שהם ראויים לכל הערכה על העבודה הנפלאה שהם עושים
בתנאים הקשים ביותר שהם נמצאים בהם במסגרת קיצוץ תקציב ובמסגרת העימותים
היומיומיים עם האזרח הקטן.

אבל חברי חבר הכנסת ישראל כץ לא קרא כנראה את החוק. חבר הכנסת כץ – – –

היו"ר ר' ריבלין:

חבר הכנסת כץ, יושב-ראש ועדת הפנים פונה אליך.

דוד אזולאי (ש"ס):

חבר הכנסת כץ, אני מסב את תשומת לבך לחוק שמדבר לא רק על ראש הרשות אלא גם
על סגניו. ואני רוצה שנדע – ראש רשות וסגנו שנבחרו למשרה המכובדת הזאת,
פירושו של דבר שהם רוצים לתת את כל-כולם למען הציבור שבחר בהם. מי שבחר
בתפקיד הזה צריך לדעת שהוא צריך לשלם מחיר. גם אנחנו, כחברי כנסת כאן,
משלמים מחיר יקר על כך שאנחנו נמצאים כאן בכנסת. לא תמיד הציבור יודע
להעריך את מה שאנחנו עושים, אבל עובדה היא שלמרות הכול ובכל זאת אנחנו
מכהנים בתפקיד הזה.

כאשר הבאנו את הנושא הזה לדיון בוועדת הפנים – לא באנו בצורה שרירותית
וקבענו שהוא לא יכול לעסוק בעיסוק נוסף. אני מסב את תשומת לבך לחוק ותראה
מה כתוב שם: "סך שתי משכורותיו – משכורתו מקופת הרשות המקומית ומשכורתו
מעיסוק נוסף – לא יעלה על משכורתו של סגן ראש רשות במשרה מלאה". כלומר,
הבאנו בחשבון, שאותו סגן ראש מועצה או סגן ראש עיר או ראש עיר, שמקבלים
משכורת חלקית, יכולים להשלים את משכורתם בעבודה נוספת, אבל לא ייתכן להפוך
את העיקר לטפל ואת הטפל לעיקר. אם נבחרת כראש רשות וסגן בשכר, מן הראוי
שתתמסר כל כולך לתפקיד שנבחרת אליו. אם יש בעיה של פרנסה, החוק מאפשר לו
לעבוד במשרה נוספת על מנת שיוכל להשלים את משכורתו.

אני מבין את חברי מהליכוד, אני מבין את עמדתכם, אתם מחויבים לראשי רשויות –
אני חושב שגם אנחנו מחויבים לראשי רשויות.

היו"ר ר' ריבלין:

מה, זה לא לגיטימי?

דוד אזולאי (ש"ס):

זה לגיטימי.

היו"ר ר' ריבלין:

אתם מחויבים לכל הדברים שאנחנו מחויבים להם, רק מפני שאתם מחויבים להם, אז
– – –

יהודית נאות (שינוי):

– – –

דוד אזולאי (ש"ס):

אנחנו מחויבים לציבור שלנו, אנחנו מחויבים בדיוק כמוכם, אבל צריך לזכור –
צריך שיהיה צדק עם הנבחרים. לא ייתכן, שנבחרים אחרים, אסור להם לעסוק
בעיסוק נוסף, וקבוצה אחרת מותר לה לעסוק בעיסוק נוסף, ובעצם הם בוגדים
באנשים ששלחו אותם לתפקיד שלהם.

מוחמד כנעאן (הרשימה הערבית המאוחדת):

– – – אתה צודק במאה אחוז.

דוד אזולאי (ש"ס):

לכן אני חושב, שלגבי ראש רשות ודאי שלא צריכה להיות פה שאלה. ראש רשות
שנבחר מקבל משרה מלאה והוא זכאי למשרה מלאה, עם כל מה שצריך מסביב – ודאי
שהוא צריך לעבוד אך ורק ברשות המקומית.

היו"ר ר' ריבלין:

אין ויכוח.

דוד אזולאי (ש"ס):

לגבי הסגנים, אני חושב שהפתרון שמצאנו בוועדה – אחרי מאמצים רבים והשקעה
רבה הגענו לנוסחה שתהיה מקובלת.

לכן, טוב יעשו חברי בליכוד אם יתמכו בהצעת החוק הזאת, מפני שהיא באה לעשות
סדר בשלטון המקומי, היא מביאה את הנבחרים לעשות מלאכתם נאמנה. מי שקשה לו –
שלא ילך להיבחר. תודה.

היו"ר ר' ריבלין:

תודה רבה ליושב-ראש ועדת הפנים של הכנסת, שגם מדייק לתפארה בזמן המוקצב לו.
יעלה ויבוא חבר הכנסת טלב אלסאנע, ואחריו – חבר הכנסת נחום לנגנטל.

טלב אלסאנע (הרשימה הערבית המאוחדת):

כבוד היושב-ראש, חברי הכנסת, ראש רשות המעמיד את עצמו לבחירת הציבור, בעצם
מצהיר בפני הציבור שבוחר בו, שהוא מתעתד להשקיע את כל מאודו למען ציבור –
להשיג את היעדים, להשיג את המטרות. עם זאת, המדינה מחויבת לדאוג לו לרמת
חיים, לרמת שכר מסוימת. לכן הוא מקבל שכר שמוקצה לראשי הרשויות ולבעלי
התפקידים הבכירים ברשויות המקומיות.

דוד אזולאי (ש"ס):

משכורת מכובדת.

טלב אלסאנע (הרשימה הערבית המאוחדת):

למיטב ידיעתי, חבר הכנסת דוד אזולאי, זה הרבה הרבה יותר גבוה משכר המינימום
והרבה יותר גבוה מהשכר הממוצע במשק.

אם מבטיחים לו את תנאי השכר האלה, מדוע שלא יגביל את עצמו באותה משרה וידאג
לציבור שבחר בו?

אני מאמין, שלראשי רשויות וגם לסגניהם יש מספיק עבודה, והם יכולים לעבוד לא
רק 18 שעות ביום, אלא יותר מזה, אם הם רוצים לשרת את ציבור בוחריהם – ולא
רק את בוחריהם, את כל תושבי העיר, גם אלה שלא בחרו בהם.

מכאן, אנחנו מחויבים לא רק לראשי הרשויות, אלא מחויבים לכלל הציבור ולכלל
תושבי הרשויות המקומיות.

אני חושב שחברת הכנסת יהודית נאות השכילה והביאה הצעת חוק נכונה, ואני תומך
בה.

אני חייב הסבר מסוים להתפרצות הזעם שהיתה במסגרת הדיון בחוק משפחות ברוכות
ילדים, והנימוקים שלי הם בשני מישורים. המישור הראשון הוא מישור קולגיאלי –
ואני אומר זאת כי סגן יושב-ראש הכנסת נמצא על הדוכן והוא יכול להתייחס
לדברי.

היתה בינינו הסכמה. אני פניתי אליו, הסברתי לו את העניין. החוק בא לשרת לא
הורים ולא אמהות, הוא בא לשרת את הילדים, להבטיח להם רמת חיים, שיוכלו
להתקיים ולהתפרנס, ובמיוחד באותן משפחות ברוכות ילדים.

הנושא של מספר הילדים במשפחה – כולנו יודעים שלפעמים הוא גם פונקציה של רמת
החינוך ורמת המודעות של אותה משפחה. אם אנחנו רוצים שיעלו גם את רמת
החינוך, צריך לתת להם רמת הכנסה מסוימת שתבטיח חינוך נאות ולספק את החינוך
הראוי מבחינת ההורים.

לכן היתה הסכמה שהיושב-ראש חבר הכנסת רובי ריבלין יסיר את ההסתייגות. מאחר
שלא הוסרה ההסתייגות, זו היתה הסיבה הראשונה לכעס.

המישור השני – אין, לדעתי, היגיון בהסתייגות הזאת, כי זה הולך לפי המפרנס,
והמפרנס הוא אבי המשפחה. בדרך כלל, במשפחות האלה, האב הוא מפרנס יחיד, ולכן
אין היגיון – אם מדברים על משפחות ברוכות ילדים, אז צריך ללכת לפי משפחה,
כמה ילדים יש במשפחה ומי המפרנס של המשפחה.

אין לי התנגדות שתשלום קצבת הילדים יהיה לאמא ולא לאבא, על מנת להבטיח שכל
הגמלה תוצא ותשולם לרווחת הילדים ולא תשרת שיקולים נוספים הרחוקים ממטרת
החוק. תודה רבה.

היו"ר ר' ריבלין:

חבר הכנסת טלב אלסאנע, אני רק רוצה לומר לך, שאינני חבר קבוע בוועדת העבודה
והרווחה, ואני לא ידעתי שצורפה הסתייגותי להסתייגותו של חבר הכנסת הנדל
והסתייגותה של חברת הכנסת דיין.

אני ניגשתי למיקרופון על מנת לבקש להסיר את הסתייגותי ולהודיע, שאני ואתה
מתכוונים ליזום חקיקה, שגם אם יינתנו אותן קצבאות ילדים הן יינתנו לילדים
ולאמא, ולא לאבא שהוא מרובה נשים – ואתה הסכמת שעניין זה הוא חשוב ביותר.

בינתיים, היושב-ראש כבר הצביע על ההסתייגות; אני התנגדתי לה. תודה רבה לך,
חבר הכנסת טלב אלסאנע.

חבר הכנסת לנגנטל, בבקשה.

נחום לנגנטל (מפד"ל):

אדוני היושב-ראש, רבותי חברי הכנסת, באופן עקרוני הצעת החוק הזאת של חברת
הכנסת יהודית נאות היא הצעה ראויה ונאותה, ואני חושב שבמהותה היא נכונה.

אני רק רוצה לעשות הפרדה בין שלושה דברים שצריכים לעשות אותם. האחד הוא
איסור עיסוק נוסף, השני – ללא שום קשר לנושא הראשון – הוא ניגוד העניינים,
והשלישי הוא מצב שבו אנחנו מאפשרים לאדם עיסוק נוסף. אנחנו חושבים, שזה דבר
שיכול להועיל או יכול להיות טוב לרשות המקומית, אפילו הוא משתכר מהדבר הזה,
בתנאי שזה לא פוגע בעבודתו כסגן ראש עיר או כראש עיר וגם אם בכך הוא לא
פועל בניגוד עניינים. זה הדבר השלישי.

אבל אני רוצה לומר לך, אדוני היושב-ראש, רבותי חברי הכנסת, יש הרבה סגני
ראשי ערים, גם ממפלגתך, אני חושב גם ממפלגתי – חברת הכנסת נאות – יש סגני
ראשי ערים שאינם במשרה מלאה.

יהודית נאות (שינוי):

להם מותר יהיה – – – על משרה מלאה.

נחום לנגנטל (מפד"ל):

כאן מתחילה להיות בעיה גדולה מאוד – מישהו שהוא לא במשרה מלאה, ולפעמים יש
סגן ראש עיר אחד בתקן ונותנים את זה – שר הפנים לשעבר יודע זאת – לשלושה
סגנים, כל אחד בשליש משרה.

קריאה:

– – –

מוחמד כנעאן (הרשימה הערבית המאוחדת):

– – –

נחום לנגנטל (מפד"ל):

לא. אלה שבלי שכר בכלל – אין בעיה. אני אומר: זה שקיבל שליש משרה או חצי
משרה – זאת הבעיה, איך אנחנו עושים את ההשלמה.

מאיר שטרית (הליכוד):

– – –

דוד אזולאי (ש"ס):

– – –

יהודית נאות (שינוי):

– – –

קריאות:

– – –

נחום לנגנטל (מפד"ל):

לא. אבל לפעמים אי-אפשר, אדוני. אם אתה מדבר על פוליטיקה בסגנון כזה, בוא
נבטל בכלל את סגני ראשי הערים. אני הייתי ממלא-מקום ראש מועצה עשר שנים.

היו"ר ר' ריבלין:

חברי הכנסת הנכבדים, חבר הכנסת לנגנטל עומד על הדוכן, מדבר עם חבר הכנסת
שטרית, חברת הכנסת נאות מרימה יד, יושב-ראש הוועדה מרים יד. האם אתה מוכן
לשמוע את שאלותיהם?

נחום לנגנטל (מפד"ל):

אני מוכן.

היו"ר ר' ריבלין:

בבקשה. חבר הכנסת שטרית, האם אתה סיימת? בבקשה.

נחום לנגנטל (מפד"ל):

זו שעת שאילתא.

היו"ר ר' ריבלין:

לא. לא על חשבונך.

מאיר שטרית (הליכוד):

– – – לפני 13 שנה היה לי תמיד סגן אחד, לא יותר, ולפעמים גם זה יותר מדי.

היו"ר ר' ריבלין:

כי היה ראש עיר טוב.

נחום לנגנטל (מפד"ל):

אני הייתי ממלא-מקום ראש מועצה עשר שנים, בהתנדבות, ללא שכר בכלל, ואני
אומר לך שלפעמים זה כן טוב שיש סגני ראשי ערים. אני עשיתי את זה משיקולי
שלי ולא לקחתי שכר, אבל לפעמים יש כאלה שלא יכולים להרשות לעצמם ויש תקן,
זה לא דבר רע. להיפך, אני חושב שזה דבר טוב.

דוד אזולאי (ש"ס):

– – – שהוא יכול להשלים עד למשרה של סגן.

נחום לנגנטל (מפד"ל):

זה מה שאני רוצה לומר. יש פה בעיה, כי יכול להיות שכדי להשלים למשרה של סגן
עוד חצי משרה, הוא צריך לעבוד הרבה יותר מאשר חצי משרה רגילה, וזה יכול
לפגוע בעבודתו. לכן את הנקודה הזאת נצטרך ללבן בהכנה לקריאה השנייה
והשלישית. זה מה שאני אומר, צריך למצוא משהו קצת יותר אלסטי על מנת – – –

יהודית נאות (שינוי):

– – –

נחום לנגנטל (מפד"ל):

בסדר, אני לא רוצה ללכת בצורה קיצונית, אבל כדי לא למנוע מסגני ראשי ערים
בהרבה מקומות שבהם אנחנו מחלקים את המשרה, וכדי לא ליצור מצב של ניגודי
עניינים, צריך בעניין הזה למצוא את הדרך להביא את האנשים הכי טובים לרשויות
המקומיות. כי מצד אחד זה הכי חשוב, שיסכימו להיות שם, ומצד שני לא לפגוע
בנושא של ניגוד עניינים ובנושא של עיסוק נוסף.

היו"ר ר' ריבלין:

האם לאדוני יש עוד משהו להוסיף?

נחום לנגנטל (מפד"ל):

תודה רבה, אדוני היושב-ראש.

היו"ר ר' ריבלין:

אני מאוד מודה לאדוני, חבר הכנסת לנגנטל. יעלה ויבוא חבר הכנסת מיכאל איתן
– אינו נוכח. חברי הכנסת אבשלום וילן ואליהו בן-מנחם – אינם נוכחים. חבר
הכנסת מוחמד כנעאן, בבקשה.

מוחמד כנעאן (הרשימה הערבית המאוחדת):

אדוני היושב-ראש, חברי הכנסת, אני חושב שהצעת החוק שהביאה חברת הכנסת
יהודית נאות ראויה להערכה וגם לתמיכה של חברי הכנסת, כי לא ייתכן שננהג
איפה ואיפה ונבחין בין נבחרי העם שהם חברי הכנסת, שאסור להם לעסוק בעיסוק
נוסף, לבין ראשי הרשויות והסגנים שמקבלים שכר לא פחות מחברי הכנסת. ראש
רשות או הסגן נבחר על מנת לשרת את הציבור של אותו יישוב, והוא התחייב במצע
הבחירות שהוא יעבוד בשירות הציבור במשרה מלאה.

לפי דעתי, הסבריו של חברי, חבר הכנסת לנגנטל, לא מדויקים, כי לפי מיטב
הבנתי וידיעתי וכמי ששירת גם כסגן ראש מועצה בתמרה כתשע שנים, אסור שסגן
ראש מועצה, ראש עיר, יהיה במשרה חלקית. אין דבר כזה משרה חלקית. יש משרה
שלמה של סגן או ראש עיר.

אני חושב שההצעה הזאת צודקת, גם עושה צדק בין נבחרי הציבור, בין חברי הכנסת
לבין ראשי הרשויות והסגנים. גם אם אנחנו מתייחסים להערתו של חברי יושב-ראש
ועדת הפנים, חבר הכנסת דוד אזולאי, במקרה נמצא כאן מי שהיה שר הפנים, חבר
הכנסת אלי סויסה. לפי מיטב ידיעתי, אין חצי משרה ברשויות המקומיות. אין סגן
ראש מועצה בחצי משרה, זה לא חוקי.

אליהו סויסה (ש"ס):

יש.

יהודית נאות (שינוי):

ודאי שיש.

מוחמד כנעאן (הרשימה הערבית המאוחדת):

רבותי, לפי חוק הרשויות המקומיות זה אסור. אם יש כאלה, הם בניגוד לחוק. אבל
אם אכן זה כך, הצעת החוק הזאת מאפשרת למי שמקבל חצי שכר או שליש שכר להשלים
שכרו מעבודה אחרת. לכן, החוק פתר את הבעיה הזאת, ואני חושב שהיום אנחנו
צריכים להגיד לידידינו ראשי הרשויות והסגנים: אתם נבחרתם על מנת לשרת את
האוכלוסייה שנבחרתם מטעמה. והיום, מי שצריך לעבוד ברשות מקומית או עירייה,
או גם זקוק מעבר לזמן של משרה – ואני יודע על סגנים, על ראשי רשויות שאכן
רוצים לעבוד, רוצים לשרת את האוכלוסיות שלהם, הם זקוקים להרבה יותר מהזמן
שהוקצב להם – – –

היו"ר נ' לנגנטל:

תודה רבה.

מוחמד כנעאן (הרשימה הערבית המאוחדת):

אבל אם מי שנבחר לא רוצה לעבוד, זו בעיה אחרת.

לכן אני חושב, אדוני היושב-ראש, כולנו צריכים לתמוך בהצעת החוק הזאת. תודה.

היו"ר נ' לנגנטל:

תודה רבה. חבר הכנסת אחמד טיבי, ואחריו – חבר הכנסת ויצמן שירי. ואחריו –
חבר הכנסת רענן כהן, ואחריו – חבר הכנסת שאול יהלום. ואחריו – חבר הכנסת
זאב בוים, ואחריו – חבר הכנסת עוזי לנדאו. אני מבין שחבר הכנסת בוים התחלף
עם חברת הכנסת זהבה גלאון. בבקשה, אדוני.

אחמד טיבי (התנועה הערבית להתחדשות):

אדוני היושב-ראש, אני מודה לך על שאפשרת לי לפנים משורת הדין לנאום.

היו"ר נ' לנגנטל:

עשיתי זאת מאחר שהיתה כאן טעות בינך לבין חבר הכנסת ישראל כץ.

אחמד טיבי (התנועה הערבית להתחדשות):

נכון הדבר, אבל בכל זאת אני מודה לך.

אני רוצה לברך את שתי יוזמות החוק, חברת הכנסת יהודית נאות וחברת הכנסת
זהבה גלאון. אני חושב שמדובר בחוק חשוב, ואין ספק שכפילות בעבודה, אדוני
היושב-ראש, יכולה לפגוע הן בעבודת המועצה עצמה, הן בעבודת נבחרי הציבור והן
בשירות שהקהל אמור לקבל.

מה שחל על חבר הכנסת, על ראש עיר, על סגן ראש עיר, אני גורס, אדוני
היושב-ראש, צריך לחול גם על ראש מועצה דתית.

דוד אזולאי (ש"ס):

זה השלב הבא.

אחמד טיבי (התנועה הערבית להתחדשות):

איך? הרי אתה יודע, ידידי חבר הכנסת דוד אזולאי, שאני כבר הנחתי על שולחן
הכנסת הצעת חוק כזאת בדיוק, ואתה אמרת לי – –

דוד אזולאי (ש"ס):

גם בזה נתמוך.

אחמד טיבי (התנועה הערבית להתחדשות):

– – שאתה תומך, יחד עם חבריך בש"ס, ואני מברך על התמיכה הזאת. השיקול צריך
להיות ענייני. מה שאסור לגבי סגן ראש עיר, חייב לחול גם על ראש מועצה דתית.

היו"ר נ' לנגנטל:

מה לגבי סגנית ראש מועצה?

אחמד טיבי (התנועה הערבית להתחדשות):

האמת שעדיף היה, חבר הכנסת דוד אזולאי, אם היינו מבטלים את המועצות הדתיות,
כפי שסברתם בעבר, והיו שמים את זה כאגף במועצה המקומית. אבל בשלב זה אנחנו
נתחיל יחד, ואולי אחר כך דרכינו ייפרדו. נתחיל יחד בנושא של הגבלת עיסוק של
ראש מועצה דתית.

כולנו תומכים בהצעת החוק שהביאה פרופסור יהודית נאות יחד עם חברת הכנסת
זהבה גלאון, ואני חושב שזה חוק מבורך וחיובי.

היו"ר נ' לנגנטל:

תודה רבה. חבר הכנסת ויצמן שירי. אחריו – חבר הכנסת רענן כהן. ואחריו – חבר
הכנסת שאול יהלום.

ויצמן שירי (ישראל אחת):

אדוני היושב-ראש, חברי חברי הכנסת, הייתי רוצה לדבר בעיקר על המהלך המדיני
ועל הקשר שלו לחלק גדול מהאנשים שעוסקים ביום-יום בבעיות פרנסה, אנשים שלא
מצליחים להבין, איך ראש ממשלה הולך למהלך מדיני, ובמקום בשיטת הסלאמי, שבה
נהגו ממשלות ישראל בעבר ותקפו כל פעם את הממשלות או את ראשי הממשלה על כך
שנותנים ונותנים ונותנים ולא מקבלים – ולחברי מהצד הימני של הבית אני אומר,
וכעסתם על העניין שנותנים ולא מקבלים – בא ראש ממשלה בפעם הראשונה ומייד
הולך לשורה האחרונה, שם את הקלף בפתח, בודק אם יש לו פרטנר רציני, ולא
מתחיל לנהל משא-ומתן על כל איזו סמטה ועל כל איזה עץ, ומוכיח אם יש שותף.
ואתם, במקום למחוא לו כפיים בשדה התעופה ולהגיד שסוף-סוף התמודד עם הבעיות
האמיתיות – – –

זאב בוים (הליכוד):

– – – שהוא מחלק את ירושלים.

ויצמן שירי (ישראל אחת):

דקה, דקה. הוא עוד לא חילק כלום. בינתיים מי שחילק ונתן זה רק אתם, כי
כשאתם נתתם את חברון, צומת אחד לא דאגתם לחסום. הוא עוד לא נתן דבר, חסמתם
את כל המדינה. בינתיים בשאלה מי צריך לתת, אתם טובים יותר, ומי צריך לדעת
לדבר, אתם טובים יותר, ומי שצריך לדעת לעשות, אנחנו עושים.

יובל שטייניץ (הליכוד):

מה הוא עשה? הוא חיזק את ירושלים? הוא שמר על ירושלים?

ויצמן שירי (ישראל אחת):

הוא חיזק את ירושלים, ואתם תבינו את זה, כמו שלא הבנתם כשיצאנו מעזה
ובכיתם. ראש הממשלה שמיר אמר למה אסור לצאת מעזה, כי ייפלו "קטיושות"
ומרגמות על אשקלון. כתוצאה מהמדיניות הזאת שלכם, שב-1986 לא הסכמתם לקבל את
הסכם לונדון, ושמיר שלח את ארנס לבטל את הסכם לונדון שנעשה עם חוסיין,
קיבלתם את ערפאת. אם לא תרצו עכשיו את ערפאת, תקבלו את ה"חמאס".

לכן אני מציע לכם, במקום שתבואו ותגידו: סוף-סוף יש מישהו שיודע מה הוא
רוצה וסוף-סוף יש מישהו שיודע לדבר על העניין, וזה מה שאתם הייתם עושים,
להניח את בעיית ירושלים בצד, לא להתעסק עם הבעיות הבאות, להתקדם בדברים
האחרים, לתת עוד 40% מהשטחים – – –

זאב בוים (הליכוד):

– – – חיים רמון אומר את זה.

ויצמן שירי (ישראל אחת):

אבל מי שנתן את ה-13% בהסכם-וואי זה בנימין נתניהו. אני מזכיר לך. אם אז,
במקום לעשות את הסכם-וואי היה הולך ומדבר ישר על בעיית ירושלים – – –

זאב בוים (הליכוד):

זה זרע הפורענות של אוסלו.

ויצמן שירי (ישראל אחת):

אוסלו זה הפורענות של קמפ-דייוויד, ששם מנחם בגין, זיכרונו לברכה, אמר:
full autonomy לפלסטינים. נכון, חבר הכנסת טיבי? כנראה הזיכרון שלכם הרבה
יותר קצר מהזיכרון שאתם חושבים שיש לציבור.

אני אומר לכם בצורה ברורה, ואתם צריכים לשים לב לדבר הזה, לא יעזור שום דבר
– – –

איוב קרא (הליכוד):

מה עם הנגב?

ויצמן שירי (ישראל אחת):

הנגב יצא הרבה יותר חזק מזה שיהיה שלום, ואתה יודע את זה. המיעוט הערבי שם
יהיה הרבה יותר חזק מזה שיהיה שלום.

לכן אני אומר, אתם, אנשי הימין, הגיע הזמן שתדעו להגיד את האמת, גם אם האמת
אינה נעימה. תודה רבה, אדוני.

היו"ר נ' לנגנטל:

תודה רבה. חבר הכנסת רענן כהן – אינו נוכח; חבר הכנסת שאול יהלום – אינו
נוכח. חברת הכנסת זהבה גלאון.

אחמד טיבי (התנועה הערבית להתחדשות):

מוותרת.

היו"ר נ' לנגנטל:

ויתרה. חבר הכנסת עוזי לנדאו – אינו נוכח; חברת הכנסת חוסניה ג'בארה – אינה
נוכחת; חבר הכנסת מקסים לוי – אינו נוכח; חבר הכנסת רוני מילוא – אינו
נוכח; חבר הכנסת רחבעם זאבי – אינו נוכח. חבר הכנסת זאב בוים, בבקשה.

בנימין אלון (האיחוד הלאומי – ישראל ביתנו):

זה נאום בכורה.

זאב בוים (הליכוד):

אדוני היושב-ראש, חבר הכנסת בני אלון, אכן זה הנאום הראשון שלי בכנסת ה-15.
קרוב לוודאי שזה יהיה הנאום האחרון במושב הזה. אני גם מקווה שזה יהיה הנאום
האחרון בכנסת ה-15. אני מקווה שהיא תצא ותתפזר ונוכל לבחור ממשלה חדשה
וטובה על פני הממשלה הרעה הזאת.

לגופו של עניין, אני שמח שבהזדמנות המיוחדת הזאת ניתנה לי האפשרות לדבר
דווקא על הצעת החוק שיזמה חברת הכנסת פרופסור יהודית נאות. פשוט כמו רבים
וטובים כאן, היתה לי הזדמנות לשמש בשירות הציבורי במסגרת המוניציפלית הן
כסגן וממלא-מקום והן כראש עיר.

הזמן לא נותן, אני אספר אולי בקיצור. כשהייתי סגן ראש עיר, נבחרתי ב-1983,
זה היה בבחירות בסוף אוקטובר, תחילת נובמבר של השנה, לפני כן שימשתי כמנהל
בית-ספר מקיף, ובמסגרת הזאת לימדתי כיתות י"ב. באמצע השנה פתאום הייתי צריך
לעזוב את הכול, והחלטתי, בגלל האחריות כלפי התלמידים, להמשיך שש שעות
בשבוע, כמובן בהתנדבות. מה שקרה הוא, שזה שיבש לחלוטין את העבודה. הייתי
צריך באמצע ישיבות המועצה לעזוב. היה לי שיעור. רכבתי על האופנוע שלי אל
בית-הספר, נתתי את השיעור וחזרתי.

אני רוצה לומר שאני מצדיק את הצעת החוק וחושב שהיא נכונה. אני לא מבין איך
היה יכול להיות אחרת, ואיך זה מתנהג אחרת בחיים, כשאנשי ציבור, נשלחו
על-ידי הציבור למלא איזו שליחות, נשלחו לעשות תפקידים, בוודאי ראש עיר, גם
סגני ראש עיר, התחומים שהם מתעסקים בהם הם תחומים שמצריכים את כל הזמן,
באנגלית – full, של ראש עיר, ועוד חסרות שעות ל-24 שעות ביממה. זה נכון גם
לגבי הסגנים, אם הם עושים את שליחותם נאמנה. ואם לא כן, הרי יש מעילה באמון
הציבור ששלח את האנשים לשליחות הזאת.

לכן אני סבור שראוי לחוקק את החוק הזה. אני מודע, וחברי הכנסת ריבלין וכץ
נגעו בזה מנקודת ראות פוליטית, תנועתית. יש באמת לליכוד הרבה מאוד משרתי
ציבור בתפקידים כאלה, ויכולה להיות בעיה. אבל קודם כול צריך לדבוק בעיקרון,
והדוגמה הגרועה, כפי שנתן אותה חבר הכנסת כץ ביחס לממשלה היא בעניין השרים
וסגני השרים. זוהי דוגמה רעה, ובגללה ראויה הממשלה ללכת, ולא ראוי שאנחנו
נאמץ דוגמה פסולה.

לסיום, אני רוצה לומר שני דברים קצרים: א. יכול להיות שבגלל מצב נתון היום
צריך להכניס את החוק, ואני מניח שתהיה לנו הזדמנות בדיונים בוועדה לקבוע
איזה מסלול של לוח זמנים כזה שיסייע בידי אנשים שהיום הם עובדי ציבור – – –

יהודית נאות (שינוי):

– – –

זאב בוים (הליכוד):

ודאי שכן.

דבר אחרון, אני לא בטוח שעניין ניגוד אינטרסים צריך להיכנס לחוק הזה. יש
כללים ברורים בעניין ניגוד אינטרסים, הם קיימים, ואני לא בטוח שבזה שאנחנו
מוסיפים אותו, אנחנו מחזקים את החוק הקיים. יכול להיות שאנחנו מחלישים את
החוק מעצם זה שאנחנו מעלים אותו. תודה רבה, אדוני היושב-ראש.

היו"ר נ' לנגנטל:

תודה רבה. אחרון הדוברים, חבר הכנסת מודי זנדברג.

אליעזר זנדברג (שינוי):

אדוני היושב-ראש, רבותי חברי הכנסת, אמרו לי שעד השעה 18:00 חייבים להצביע.
לכן אני אקצר מאוד.

ראשית, אני מברך את חבר הכנסת זאביק בוים, שהוא חבר כנסת ותיק אבל גם חדש,
וזהו נאומו הראשון בקדנציה הזאת. אני מאחל לך הרבה נאומים והצלחה. כולנו
שמחים לראות אותך בין שורותינו שוב.

שנית, אני רוצה לברך את יוזמת הצעת החוק, חברת הכנסת יהודית נאות. אני חושב
שזה חוק חשוב, ולדעתי אנחנו צריכים ליזום חקיקה נוספת שתעשה סדר בנושא
הרשויות המקומיות ותשווה גם את התנאים החדשים של חברי הכנסת, המקפידים
והמחמירים יותר, ותעשה סדר ברוח דומה גם ברשויות המקומיות.

אדוני היושב-ראש, אני אקצר ואסיים בכך. תודה.

היו"ר נ' לנגנטל:

תודה רבה. אני מבין שחבר הכנסת יולי אדלשטיין אינו נוכח. חבר הכנסת גאגולה
יצחק גם הוא אינו נוכח. חבר הכנסת איוב קרא ויתר על זכות הדיבור.

אשר על כן, אנחנו ניגשים להצבעה, רבותי חברי הכנסת, על הצעת חוק הרשויות
המקומיות (בחירת ראש הרשות וסגניו וכהונתם) (תיקון מס' 20) (איסור עיסוק
נוסף), התש"ס–2000, של חברת הכנסת יהודית נאות וקבוצת חברי הכנסת. ניתן
להצביע.

רבותי חברי הכנסת, כדי למנוע עוד הפעם אי-הבנה, מהשעה 18:10 לא נצביע עוד,
לכן נשארו עוד שני חוקים שעליהם נצביע.

הצבעה מס' 56

בעד ההצעה להעביר את הצעת החוק לוועדה – 34

נגד – 6

נמנעים – 1 

ההצעה להעביר את הצעת חוק הרשויות המקומיות (בחירת ראש הרשות וסגניו

וכהונתם) (תיקון מס' 20) (איסור עיסוק נוסף), התש"ס–2000,

לוועדת הפנים ואיכות הסביבה נתקבלה.

היו"ר נ' לנגנטל:

רבותי, קודם כול אני קובע: בעד – 34, נגד – 6, נמנעים – 1. אשר על כן, הצעת
החוק הזאת התקבלה, והיא תועבר לוועדת הפנים להכנה לקריאה שנייה ושלישית.

הצעת חוק הרשויות המקומיות (יועצת לענייני מעמד האשה), התש"ס–2000

(קריאה שנייה וקריאה שלישית)

היו"ר נ' לנגנטל:

חברת הכנסת יעל דיין תביא את הצעת חוק הרשויות המקומיות (יועצת לענייני
מעמד האשה), התש"ס–2000, קריאה שנייה ושלישית.

ויצמן שירי (ישראל אחת):

– – –

היו"ר נ' לנגנטל:

משעה 18:10 – אני כבר לא אשב על דוכן זה, אבל מחליפי ישב, זה לא משנה – עד
שעה 19:20 לא יתקיימו הצבעות במליאה. משעה 19:20 יתקיימו הצבעות במליאה. כך
זה היה בפעם הקודמת. על שני חוקים כן נצביע עכשיו.

יעל דיין (יו"ר הוועדה לקידום מעמד האשה):

כבוד היושב-ראש, כנסת נכבדה, שתי ההצבעות שיהיו לפני ההפסקה הן על הצעות
חוק של הוועדה לקידום מעמד האשה, בקריאה שנייה ושלישית.

אני מבקשת להזכירכם, שהצעת החוק הראשונה שאדבר עליה היא בעניין יועצת
לענייני מעמד האשה לרשויות המקומיות. לצערי, הצעת החוק היא ללא עלות,
בהסכמה עם משרד הפנים, אבל היועצת תוכל לרכז את כל הדברים שנוגעים למעמד
האשה ברשות המקומית ולעמוד בראש מועצת הנשים, גוף שקיים כבר ברוב הרשויות
בארץ.

אני מבקשת לציין שחברת הכנסת נעמי בלומנטל הציעה חוק זהה והחוקים אוחדו
בוועדה.

אני רוצה להזכיר לחברי הכנסת ביום הסוער הזה, שבקריאות הקודמות, גם בקריאה
הטרומית וגם בקריאה הראשונה, כל חברי הבית הצביעו בעד הצעת החוק. אני מבקשת
להביא אותה ללא הסתייגויות לקריאה שנייה ושלישית.

היו"ר נ' לנגנטל:

תודה רבה.

אנחנו ניגשים להצבעה על סעיפי החוק בקריאה שנייה. לסעיף 1 אין הסתייגויות.
אשר על כן, אתם מתבקשים להצביע בעד הצעת הוועדה. ניתן להצביע בעד, נגד
ונמנע.

הצבעה מס' 57

בעד סעיף 1 – 34

נגד – אין

נמנעים – 2

סעיף 1 נתקבל.

היו"ר נ' לנגנטל:

בעד – 34, אין מתנגדים, שני נמנעים. אשר על כן, סעיף 1 נתקבל ללא
הסתייגויות.

לגבי סעיף 2 יש הסתייגות של חברת הכנסת נעמי בלומנטל. היא אינה נוכחת. אשר
על כן, אנחנו מצביעים על סעיף 2 כפי שהציעה הוועדה. רבותי, ניתן להצביע.

הצבעה מס' 58

בעד סעיף 2 – 35

נגד – אין

נמנעים – 1

סעיף 2 נתקבל.

היו"ר נ' לנגנטל:

רבותי חברי הכנסת, בעד – 35, אין מתנגדים, נמנע אחד. אשר על כן, סעיף 2
כהצעת הוועדה נתקבל.

חברת הכנסת חוסניה ג'בארה, האם את עומדת על הסתייגותך?

חוסניה ג'בארה (מרצ):

לא.

היו"ר נ' לנגנטל:

תודה.

אנחנו ניגשים להצבעה. לסעיף 3 אין הסתייגות של חברת הכנסת חוסניה ג'בארה.
נעבור להצבעה על סעיפים 8-3 ללא הסתייגויות. אתם רשאים להצביע.

הצבעה מס' 59

בעד סעיפים 8-3 – 40

נגד – 1

נמנעים – 1

סעיפים 8-3 נתקבלו.

היו"ר נ' לנגנטל:

בעד – 40, מתנגד אחד, נמנע אחד. אשר על כן, סעיפים 8-3 נתקבלו בקריאה
שנייה.

גברתי היושבת-ראש, אין הסתייגויות. נעבור להצבעה בקריאה שלישית.

הצבעה מס' 60

בעד החוק – 35

נגד – 1

נמנעים – 3 

חוק הרשויות המקומיות (יועצת לענייני מעמד האשה), התש"ס–2000, נתקבל.

היו"ר נ' לנגנטל:

בעד – 35, מתנגד אחד, שלושה נמנעים. אשר על כן, חוק הרשויות המקומיות
(יועצת לענייני מעמד האשה), התש"ס–2000, התקבל לספר החוקים של מדינת ישראל.

הצעת חוק עבודת נשים (תיקון מס' 20), התש"ס–2000

(קריאה שנייה וקריאה שלישית)

היו"ר נ' לנגנטל:

נעבור לסעיף הבא בסדר-היום: הצעת חוק עבודת נשים (תיקון מס' 20),
התש"ס–2000. גברתי יושבת-ראש הוועדה, בבקשה.

יעל דיין (יו"ר הוועדה לקידום מעמד האשה):

אשר להצעת חוק עבודת נשים – הצעת החוק הפרטית היתה של חבר הכנסת דני נוה.
היא הוכנה לקריאה ראשונה ועכשיו לקריאה שנייה ושלישית על-ידי הוועדה לקידום
מעמד האשה. להזכירכם בשורה אחת – ההצעה אומרת, שלא יינתנו הודעות על
פיטורין לא רק בזמן חופשת הלידה אלא גם בזמן 45 הימים אחרי שהאשה חוזרת
לעבודה, כך שלא ינוצלו הימים האלה כדי שאשה לא תוכל לנצל את מלוא הזמן
למצוא עבודה.

אם לחבר הכנסת נוה יש מה לומר – – –

היו"ר נ' לנגנטל:

הוא ידבר לאחר מכן. לאחר הקריאה השלישית אקרא לו להודות.

ראובן ריבלין (הליכוד):

דני נוה הוא חבר כנסת במשך כשנה והוא הצליח להעביר שש הצעות חוק.

היו"ר נ' לנגנטל:

חבר הכנסת דני נוה, האם אתה עומד על הסתייגותך לסעיף 1?

דני נוה (הליכוד):

לא.

היו"ר נ' לנגנטל:

אתה מסיר אותה.

אשר על כן, אנחנו ניגשים להצבעה בקריאה שנייה על הצעת חוק עבודת נשים
(תיקון מס' 20), התש"ס–2000. אתם יכולים להצביע.

הצבעה מס' 61

בעד סעיף 1 – 33

נגד – 1

נמנעים – 3

סעיף 1 נתקבל.

היו"ר נ' לנגנטל:

בעד – 33, מתנגד אחד, שלושה נמנעים. אשר על כן, הצעה זו עברה בקריאה שנייה.
אין הסתייגויות.

אנחנו ניגשים להצבעה בקריאה שלישית על הצעת חוק עבודת נשים (תיקון מס' 20),
התש"ס–2000. ניתן להצביע, רבותי חברי הכנסת.

הצבעה מס' 62

בעד החוק – 35

נגד – 1

נמנעים – 1

חוק עבודת נשים (תיקון מס' 20), התש"ס–2000, נתקבל.

היו"ר נ' לנגנטל:

בעד – 35, מתנגד אחד, שני נמנעים. אשר על כן, חוק זה יועבר גם כן לספר
החוקים של מדינת ישראל.

חבר הכנסת נוה, אני מברך אותך על הצעת החוק השישית במספר שאתה מצליח להעביר
כחבר כנסת. כל הכבוד.

דני נוה (הליכוד):

אדוני היושב-ראש, חברי הכנסת, ראשית אני רוצה להודות ליושבת-ראש הוועדה
חברת הכנסת יעל דיין. החוק הזה באמת קודם בקצב מהיר אך ורק בזכות מסירותה
של חברת הכנסת יעל דיין לעניין הזה. אני רוצה להודות לה על כך.

חוקקנו כאן היום חוק סוציאלי חשוב בתקופה שבה יש קשיים לא מבוטלים לאנשים
במשק למצוא עבודה. זו חובתנו הסוציאלית להרחיב את ההגנה הניתנת לנשים, נוכח
העובדה שמעסיקים לא מעטים מנצלים את היותן של נשים בהיריון על מנת לפטר
אותן מן העבודה. הרחבנו היום את ההגנה הסוציאלית הניתנת לנשים שחוזרות
מחופשת לידה, ובכך תרמנו תרומה חברתית חשובה לספר החוקים שלנו.

היו"ר נ' לנגנטל:

תודה רבה. חברת הכנסת דיין, בבקשה, מהצד.

יעל דיין (יו"ר הוועדה לקידום מעמד האשה):

בגלל קוצר הזמן לא רציתי לברך לפני ההצבעה. אני מבקשת להודות, כמובן,
ליועצת המשפטית של הוועדה לקידום מעמד האשה, עורכת-הדין אתי בנדלר, שעזרה
לנו, קידמה את שני החוקים האלה והביאה אותם לסיום. תודה רבה, עורכת-הדין
בנדלר.

היו"ר נ' לנגנטל:

אף אני מצטרף לברכה לעורכת-הדין בנדלר.

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

היו"ר נ' לנגנטל:

נעבור להצעת חוק הכנסת (תיקון מס' 14) (היועץ המשפטי לכנסת), התש"ס–2000,
בקריאה ראשונה, מטעם ועדת הכנסת. אדוני יושב-ראש ועדת הכנסת, בבקשה, תפוס
את מקומך ליד הדוכן.

רבותי, מרגע זה ועד השעה 19:20 יהיו אך ורק דיונים, ללא הצבעות.

סאלח טריף (יו"ר ועדת הכנסת):

למה?

היו"ר נ' לנגנטל:

יש רשימת דוברים ארוכה, אדוני.

סאלח טריף (יו"ר ועדת הכנסת):

זה לא חוק שמצוי במחלוקת.

אדוני היושב-ראש, חברי הכנסת, הצעת חוק היועץ המשפטי לכנסת היא הצעה שאיננה
שנויה במחלוקת. זו הצעה חשובה מאוד לכנסת. על כן אין לדחות את ההצבעה
בעניינה. למה צריך לדחות את ההצבעה בעניינה? זה לא נושא שצריך לדחות בגינו
את ההצבעה. זה לא נושא בין סיעות. זה לא נושא של קואליציה-אופוזיציה.

יהודית נאות (שינוי):

ישראל אחת ביקשה לדחות את ההצבעה.

סאלח טריף (יו"ר ועדת הכנסת):

איפה חבר הכנסת ריבלין מהליכוד? אף אחד לא התנגד להצעה הזאת. זו הצעה
שמובאת על-ידי ועדת הכנסת בשם כל סיעות הבית. אדוני היושב-ראש, אסור לא
להצביע על כך.

יהודית נאות (שינוי):

יצביעו ב-19:20.

היו"ר נ' לנגנטל:

אדוני יושב-ראש ועדת הכנסת, מאחר שנרשמו 41 איש לרשות דיבור לגבי ההצעה
הכל-כך חשובה שאתה מציג בפני הכנסת, אי-אפשר למנוע מאנשים לדבר. אל תחסום
שור בדישו. יש לנו כלל: לא תחסום שור בדישו. אי-אפשר למנוע מחברי הכנסת
לדבר אם הם רוצים.

סאלח טריף (יו"ר ועדת הכנסת):

אדוני היושב-ראש, חברי הכנסת, הצעת חוק הכנסת (תיקון מס' 14) (היועץ המשפטי
לכנסת), התש"ס–2000; הנני מתכבד להביא לכנסת בזאת את הצעת החוק לקריאה
ראשונה מטעם ועדת הכנסת. הצעת החוק באה להסדיר את מעמדו ואת סמכויותיו של
היועץ המשפטי לכנסת, תפקיד אשר אינו מעוגן כיום בחיקוק כלשהו.

בסעיף 1 מוצע להוסיף פרק חדש לחוק הכנסת, המפרט את דרך בחירתו של היועץ
המשפטי לכנסת, כישוריו, תפקידיו ודרך סיום כהונתו.

אדוני היושב-ראש, ההצעה קובעת, כי יושב-ראש הכנסת ימנה את היועץ המשפטי
לכנסת לאחר שוועדה ציבורית, שהרכבה מפורט, תמליץ בפניו על מועמדים למשרה.
נדרש כי היועץ המשפטי לכנסת לא יהיה פעיל בחיים הפוליטיים לפני, אחרי
ובמהלך מילוי תפקידו.

אדוני היושב-ראש, הרעש פה מאוד מפריע.

היו"ר נ' לנגנטל:

רבותי חברי הכנסת, אני מבקש. חבר הכנסת אורלב, יושב-ראש ועדת החינוך, אני
מבקש ממך. יושבת-ראש הוועדה לקידום מעמד האשה.

סאלח טריף (יו"ר ועדת הכנסת):

השר לשעבר יצחק כהן, השר לעתיד, חברי הטוב, תודה.

אני חוזר ומדגיש, שהיועץ המשפטי לכנסת נדרש לא להיות פעיל בחיים הפוליטיים
לפני, אחרי ובמהלך מילוי תפקידו. היועץ המשפטי לכנסת יעסוק בתחומי ייעוץ
וייצוג של הכנסת ויוכל להתייצב בבית-משפט כשמתעוררת בו שאלה הנוגעת לכנסת,
בדומה לסמכות היועץ המשפטי לממשלה, לפי פקודת סדרי הדין (התייצבות היועץ
המשפטי לממשלה) [נוסח חדש]. היועץ המשפטי לכנסת ישמש בתפקידו חמש שנים, אך
תהיה אפשרות להאריך את כהונתו לתקופות נוספות. כמו כן, יוכל יושב-ראש הכנסת
להשעות את היועץ המשפטי או להעבירו מכהונתו בתנאים המפורטים בהצעת החוק,
והכנסת תוכל להעבירו מכהונתו ברוב של שני-שלישים מחבריה.

בסעיף 2 אנחנו מציעים להכניס כמה תיקונים המתחייבים בפקודת סדרי השלטון
והמשפט, שעיקרם העברת סמכויות הנוגעות לחקיקה בכנסת וליושב-ראש.

אני מבקש מחברי הכנסת לאשר את הצעת החוק הזאת בקריאה ראשונה. אני מבקש לאחר
מכן להחזיר אותה לוועדת הכנסת להכנה לקריאה שנייה ושלישית.

אדוני היושב-ראש, אני רוצה להוסיף, כי הצעת החוק הזאת היא הצעה שנועדה לחזק
את הכנסת, את היועץ המשפטי שלה, כסמכות נפרדת שיכולה להופיע בבית-המשפט
העליון ללא אישור, כפי שזה היום, של סמכות כמו היועץ המשפטי לממשלה
וסמכויות המשפט הקשורות בממשלה. הצעת החוק הזאת באה לחזק את עבודת הכנסת,
באה לחזק את סמכותה ואת יכולתה לחוקק באופן חופשי ומוחלט, להגן על חבריה
על-פי החוק ועל-פי התקנון.

אני חושב, שהצעת החוק הזאת חשובה מאין כמותה, לא רק למוסד היועץ המשפטי
בבית וללשכה המשפטית, שזוכה לחיזוק גדול בתקופה האחרונה, אלא לכל מה שהכנסת
מייצגת כריבון ולכל מה שהכנסת עושה במלאכת החקיקה לטובת הדמוקרטיה ולטובת
הפרלמנטריזם בישראל.

אני מקווה שבסוף הדיון הזה יעלה בידינו לאשר את הצעת החוק, ואני מקווה שעוד
במהלך הפגרה נביא את הצעת החוק לאישור לקריאה שנייה ושלישית. תודה.

היו"ר ג' עזרא:

רבותי חברי הכנסת, אנחנו מתחילים ברשימת הדוברים. ראשון – חבר הכנסת זבולון
אורלב. אחריו – חבר הכנסת נחום לנגנטל. רבותי, מי שטרם נרשם יש לו אפשרות
לעשות זאת. בבקשה, חבר הכנסת אורלב, שלוש דקות.

זבולון אורלב (מפד"ל):

אדוני היושב-ראש, חברי הכנסת, אני חושב שתיקון החוק לעניין היועץ המשפטי של
הכנסת הוא שינוי יסודי במעמדה של הכנסת; הוא יבטא את העצמאות של הרשות
המחוקקת, הוא יחזק את הכנסת מול הרשות המבצעת.

לצערי, לעתים יש בלבול מי הריבון ומי השולט. רק עכשיו ראינו שלעתים ממשלה
או ראש ממשלה רוצים לדלג על הכנסת ולא מתחשבים בדעתה. לעתים יש זלזול
בביצוע חוקים על-ידי משרדי הממשלה והרשות המבצעת. לעתים גם הרשות השופטת,
לאמור בית-המשפט או בית-המשפט העליון, מחוקק על-ידי שפיטה במקום הכנסת.
ולכן, בהחלט יש מקום לחזק את מעמדה של הכנסת על-ידי כך שייקבע שיש לה יועץ
משפטי, שהרי החקיקה היא נשמת אפה של הכנסת, וצריך שהיא תהיה בלתי תלויה
ברשות המבצעת.

כמובן, אין כאן אי-אמון ביועץ המשפטי לממשלה, שהוא בוודאי יהודי רציני
ומקובל עלינו, בין שמדובר בו אישית ובין שמדובר ביועצים משפטיים אחרים,
ואין כאן עניינים אישיים אלא עניינים מוסדיים, כיצד אין רשות אחת נוגעת
בסמכותה של רשות אחרת.

בהזדמנות זו אני גם רוצה לבטא מחאה, אני חושב שהיא גם מחאה של חברי כנסת
רבים, על כך שתהליך החקיקה בכנסת מתעכב כיוון שבשלב ניסוח החוקים הם עוברים
לניסוח של משרד המשפטים. זהו דבר בלתי תקין בעליל, שחברי הכנסת וועדותיה
ומליאתה עובדים קשה מאוד, שעות ארוכות, ולבסוף יש צוואר בקבוק. אין כאן שום
דבר אישי כלפי עובד זה או אחר, שבוודאי עושים מנקודת מבטם את מלאכתם נאמנה,
אבל זה דבר בלתי תקין בעליל, שכל תהליך החקיקה תלוי בפקיד כזה או בפקידה
אחרת, שעושים מלאכתם נאמנה אבל הם לא שייכים לכנסת והם לא עושי רצונה של
הכנסת.

צריך שבמסגרת החוק הזה, ידידי, חבר הכנסת דוד טל, יושב-ראש ועדת העבודה
והרווחה, וידידי, דוד אזולאי, יושב-ראש ועדת הפנים, שבוודאי מבינים ללבי,
צריך שבמסגרת החוק החדש יוסדר גם הנושא של השלמת החקיקה על-ידי הכנסת ולא
על-ידי משרד המשפטים, על מנת שהציבור שבוחר בנו יהיה לו אמון מלא שאנחנו
מתחילים את החקיקה ומסיימים את החקיקה בלי להיות תלויים במשרד המשפטים.
תודה.

היו"ר ג' עזרא:

תודה רבה. חבר הכנסת נחום לנגנטל. אחריו – חבר הכנסת אופיר פינס-פז.

נחום לנגנטל (מפד"ל):

אדוני היושב-ראש, רבותי חברי הכנסת, ההצעה שמונחת לפנינו בנוגע ליועץ משפטי
בלתי תלוי, על כל מה שכתוב בה, היא הצעה מאוד ראויה בעיני.

אדוני היושב-ראש ואדוני יושב-ראש ועדת הכנסת, חבר הכנסת טריף, אם אני יכול
לומר רק דבר אחד, להעלות על נס את עבודתם של היועצים המשפטיים בבית הזה
ולומר גם – – –

היו"ר ג' עזרא:

סליחה, חבר הכנסת אורלב, חברך מדבר עכשיו.

נחום לנגנטל (מפד"ל):

מאחר שאף אחד לא נמצא כאן באולם, אני אומר את כל שבחם בהזדמנות הזאת – שהם
עושים עבודה ראויה, אובייקטיבית, מקצועית; תמיד יש הרגשה טובה שיש על מי
לסמוך.

הנקודה שאני רוצה לציין, אדוני היושב-ראש, רבותי חברי הכנסת, דווקא בנושא
אחר שקשור ליועץ המשפטי, היא העובדה שאין מספיק יועצים משפטיים בכנסת. אני
חושב, שהמצב שבו שוכב חוק בהנחה לקראת הצעה טרומית, הצעת חוק פרטית של חבר
כנסת, כמה שבועות, אינו משום שהיועצים המשפטיים לא עובדים באופן יעיל מספיק
או טוב מספיק; הם פשוט כורעים תחת נטל העבודה. ואנחנו, חברי הכנסת, נמצאים
במצב נחות לעומת משרדי הממשלה, שיש להם יועצים משפטיים, שהם יכולים להכין
את הצעות החוק שלהם, שיש מישהו שיעשה את העבודה המשפטית, ולנו אין האמצעי
הזה, כשאנחנו רוצים להכין אנחנו מחכים שבועות עד שהדברים מאושרים.

יתירה מכך, פעמים רבות אתה צריך ייעוץ ואתה צריך "ליפול" על יועץ משפטי של
ועדה. אתה "נופל" עליו, אתה רואה שזמנו באמת קצר, אין לו זמן, הוא עסוק
וכורע תחת הנטל, ואתה מתקשה מאוד, פשוט נאבק על דקות זמנו.

אשר על כן, אני חושב, שדווקא בהזדמנות הזאת, כשנחקק דבר כזה היום במליאה,
אנחנו צריכים להרחיב ולומר ולקרוא ליושב-ראש הכנסת, לנשיאות, לוועדת הכנסת,
להגדיל את מספר היועצים המשפטיים בכנסת ואת מספר המתמחים, על מנת שבאמת
תיעשה מלאכתם באופן רצוי וראוי למה שאנחנו כחברי הכנסת נזקקים בעבודתנו
הפרלמנטרית. תודה רבה, אדוני היושב-ראש.

היו"ר ג' עזרא:

תודה רבה. חבר הכנסת אופיר פינס-פז – אינו נוכח; חבר הכנסת אליהו בן-מנחם –
אינו נוכח; חבר הכנסת משה גפני – איננו; חבר הכנסת מיכאל קליינר – איננו;
חבר הכנסת עבד-אלמאלכ דהאמשה – איננו; חבר הכנסת ישראל כץ – איננו; חבר
הכנסת תאופיק חטיב – איננו; חבר הכנסת מאיר פרוש – איננו. חבר הכנסת בנימין
אלון, בבקשה.

בנימין אלון (האיחוד הלאומי – ישראל ביתנו):

אדוני היושב-ראש, כנסת נכבדה, הצעת חוק הכנסת (היועץ המשפטי לכנסת), החוק
שאנחנו דנים בו, כלומר עיגון מעמדו החוקי של היועץ המשפטי לכנסת, היא הצעת
חוק חדשנית ומעניינת מאוד, כי קשה בבניין הזה, בבית-המחוקקים, לראות איך
המחוקקים, שלכאורה אמורים להיות מי שנותנים את הטון, מתכופפים בפני ייעוץ
משפטי, כשעד היום לא היה לזה שום מעמד חוקי.

כמובן, אנחנו נוהגים כבוד גדול מאוד ביועץ המשפטי לכנסת צבי ענבר, שהיה
ממייסדי הפרקליטות הצבאית הראשית, הפצ"ר אחר כך, אנחנו נוהגים כבוד גדול
מאוד בכל הצוות הנפלא והמקצועי של הייעוץ המשפטי, אבל חלק מהעצמאות של חברי
הכנסת הוא שהם אינם אמורים ליפול תחת מורא הבג"ץ בכל מעשיהם, כמו שקורה
לעמיתינו בכל המשרדים הממשלתיים, בכל השלטון המקומי ובכל מקום ומקום. אימת
הבג"ץ נופלת על כולם, עד שחידשו מלה בעברית – בגי"ץ; האם הדבר בגי"ץ או לא.
דבר ראשון שאדם שואל הוא האם הדבר יעמוד במבחן בג"ץ.

המחוקקים אמורים להיות אלה שבתי-המשפט מתיישרים לפיהם ומיישרים את הפסיקה,
מפרשים את הפסיקה בהתאם לחקיקה. נכון שגם המחוקקים הם לא מלכי העולם, וגם
הם, מן הראוי שיעמדו בנורמות. אין לנו חוקה במדינה, אבל בכל אופן יש נורמות
שהמחוקקים צריכים לעמוד בפניהן. הם אמורים לעבוד לפי כללי המשחק של התקנון,
ולכן ליועץ המשפטי יש תפקיד מאוד מאוד חשוב.

אני לא יורד פה לכל פרטי החוק, אדוני היושב-ראש. אני אשתדל לעקוב אחרי החוק
הזה, כי מצד אחד הוא חשוב, ומצד שני אסור שיקרה מצב שבו המחוקקים ישמטו
מידיהם את האחריות ואת העוצמה של יכולת החקיקה, ובעצם יועצים משפטיים
בדיסציפלינה משפטית-מקצועית יכופפו את המחוקקים בעיניים בג"ציות, ואז המאחז
האחרון, שהוא בעצם הראשון שיש לנו וזה בית-המחוקקים, גם הוא ייפול תחת אימת
הבג"ץ. אני מסיים, אדוני היושב-ראש.

לכן, כעיקרון אני אצביע בעד החוק. אני מלא כבוד למר צבי ענבר ולצוות
היועצים המשפטיים על העבודה הנפלאה שלהם. הם מלווים אותנו בכל הוועדות.
בעיגון החוקי נצטרך לשים לב לאיזון העדין הזה בין עצמאותנו כמחוקקים ובין
יכולתנו וחובתנו לשמוע את הייעוץ המשפטי – אבל לא ליהפך לצייתנים שאין להם
שיקול דעת והם חייבים לקבל את הייעוץ המשפטי, כי בכך נזיק לנו ולכל השיטה
החוקית במדינה. תודה.

היו"ר ג' עזרא:

תודה רבה. חבר הכנסת אופיר פינס-פז, בבקשה. אחריו – מהנוכחים – חבר הכנסת
משה גפני.

אופיר פינס-פז (ישראל אחת):

אדוני היושב-ראש, חברי חברי הכנסת, בעת האחרונה נמתחת ביקורת וגם אנחנו
מותחים ביקורת על חוקים לא ראויים שעולים כאן, חלקם גם עוברים כאן, ואני
חושב שדווקא על רקע המציאות המאוד-פרובלמטית הזאת ראוי דווקא לציין לשבח את
ועדת הכנסת, שיזמה הצעת חוק שהרבה מאוד שנים מדברים עליה, מתחבטים בה, דנים
בה, והיום סוף-סוף היא עולה לקריאה ראשונה, לאחר כמה דיונים בוועדת הכנסת.
אני חושב שזה אות כבוד לכנסת, שהיא מעגנת אחרי 52 שנות מדינה את מעמדו של
היועץ המשפטי שלה.

העובדה שהיועץ המשפטי של הכנסת היה מבחינות רבות בעצם יועץ משפטי מוגבל, זה
דבר שלא הוסיף כבוד לכנסת, ולדעתי גם לא תרם לה בצד המהותי. העובדה שהכנסת
בעצם היתה סמוכה על שולחנו של היועץ המשפטי לממשלה, גם היא היתה מאוד
בעייתית, כי לא אחת יש ויכוח בין הממשלה לכנסת ויש הפרדת רשויות במדינה, אם
כי לא מלאה.

אני חושב, שהחוק הזה, חוק היועץ המשפטי של הכנסת, הוא תעודת בגרות של
הכנסת, הוא יום עצמאות מהרבה מאוד מובנים גם של הכנסת.

אנחנו באמת נותנים סמכויות רבות ליועץ המשפטי של הכנסת בחוק הזה, אנחנו
מעגנים את מעמדו ואנחנו נותנים לו אופק פעולה בלתי תלוי ואובייקטיבי. אני
חושב שזה דבר נכון, במיוחד בכנסת, שהיא, בסופו של דבר, פוליטית. בסופו של
דבר כולנו אנשים פוליטיים, שמייצגים תפיסת עולם וציבור על בסיס פוליטי.
חשוב מאוד, דווקא במאבקים ובוויכוחים שיש בינינו, שתהיה איזו ספינת דגל,
שיהיה איזה מגדלור, שיהיה באמת בלתי תלוי, שיוכל לקבל את ההחלטות באופן
המסודר ביותר. מבחינה זו אני חושב, שזו הצעת חוק חשובה מאין כמותה, וחבל
שהיא לא חוקקה לפני שנים.

זו גם הזדמנות להגיד מלה טובה על צבי ענבר, היועץ המשפטי של הכנסת, שעובד
שנים ארוכות בלי החוק הזה, ובכל זאת עומד בפרץ ועושה עבודה אובייקטיבית,
מקצועית ומשפטית, אף שלא אחת יש לי טענה ולאחר טענה ולזה טענה. הוא עושה את
זה בלי חוק, ואני בטוח שהחוק יעשה את העניין הזה עוד יותר טוב ועוד יותר
מושלם. אני אומר שוב: זה לכבודנו שאנחנו מעבירים היום את החוק בקריאה
ראשונה. תודה לאדוני היושב-ראש.

היו"ר ג' עזרא:

תודה. חבר הכנסת משה גפני, ואחריו, לפי סדר הנוכחים, אלא אם יקרה משהו אחר,
חברת הכנסת ענת מאור. בבקשה, שלוש דקות לרשותך.

משה גפני (יהדות התורה):

אדוני היושב-ראש, אני מודה לך על שאפשרת לי.

אני רוצה להסכים עם חבר הכנסת פינס. החוק הוא תעודת כבוד לכנסת, ואני תומך
בו. ליועץ המשפטי של הכנסת אכן מגיעה מלה טובה, לצבי ענבר, ובכלל הלשכה
המשפטית בכנסת עושה את עבודתה נאמנה. אני חושב שהחוק הזה בא להסדיר את
המעמד שלהם, ואכן היה צריך לעשות את זה גם קודם.

אנחנו נמצאים, אדוני היושב-ראש, בתקופה שבה המושג הפרדת הרשויות הולך
ומיטשטש, וזוהי סכנה גדולה לדמוקרטיה. מצב שבו אין הפרדת רשויות ברורה, אין
הפרדה בין הרשות המחוקקת לבין הרשות המבצעת לבין הרשות השופטת, סופו להביא
לאנרכיה. דמוקרטיה שמכבדת את עצמה, דמוקרטיה מתוקנת, צריכה לשמור מכל משמר
על הפרדת הרשויות.

בנימין אלון (האיחוד הלאומי – ישראל ביתנו):

או אנרכיה או דיקטטורה.

משה גפני (יהדות התורה):

כן, זה ברור. במקום שאין הפרדת רשויות, יש או אנרכיה או דיקטטורה. דיקטטורה
לא תהיה כאן, מכיוון שהישראלים לא ייתנו, אבל יכולה להיות אנרכיה. לכן אני
עכשיו מזהיר, כי הציבור הישראלי איננו רוצה דיקטטורה, שיהיה ער לעובדה הזאת
שיכולה להיווצר דיקטטורה שיפוטית, ואת זה אף אחד לא רוצה.

המצב הזה, שבו הרשות המחוקקת, כאשר היא צריכה לקבל החלטות שיפוטיות, צריכה
לעמוד בפני בג"ץ ובפני הרשות השופטת, מי שבעצם היה זה שבא להגן על הכנסת,
היה היועץ המשפטי לממשלה. בשעה שהיועץ המשפטי לממשלה הוא היועץ המשפטי של
הרשות המבצעת והוא איננו היועץ המשפטי של מדינת ישראל, אם הוא צריך לבצע את
תפקידיה של הרשות המחוקקת, של הכנסת, הדבר לא היה תקין. אני זוכר מקרים של
ניגודי עניינים, בין הרצון או הכוונה של הממשלה, שהיועץ המשפטי לממשלה ייצג
אותה, לבין הרצון והכוונה של הכנסת שאותו אדם היה צריך לייצג אותה. זה היה
דבר בלתי תקין לחלוטין, זה היה דבר שלא מתקבל על הדעת מכל בחינה אפשרית,
אבל זה היה החוק עד היום.

החוק בא להסדיר ולעגן את מעמדו של היועץ המשפטי לכנסת, שהוא יהיה היועץ
המשפטי של הרשות המחוקקת. בעידן שבו אנחנו נמצאים היה מצב שבו יותר ויותר
נוגסים בכוחה של הכנסת, והמשמעות של העניין היא שיותר ויותר נוגסים בכוחו
של הציבור, מכיוון שהציבור בוחר את הכנסת. הציבור איננו בוחר שופטים,
הציבור איננו בוחר את הממשלה; את הממשלה בעצם בוחרת הכנסת והציבור בוחר את
ראש הממשלה – גם את זה צריך לתקן.

לכן, אדוני היושב-ראש, אני תומך בחוק הזה, הוא מוסיף כבוד לכנסת, ואני
כמובן חושב שכבר מזמן היה צריך לחוקק אותו, אבל מוטב מאוחר מלא כלום.

היו"ר ג' עזרא:

תודה רבה. חברת הכנסת ענת מאור, בבקשה.

מסמכים שהונחו על שולחן הכנסת

סגן מזכיר הכנסת ד' לב:

ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת
–

לקריאה שנייה ולקריאה שלישית: הצעת חוק הרשויות המקומיות (ייעוד כספי
הקצבות למטרות חינוך), התש"ס–2000, שהחזירה הוועדה המשותפת לחוק הרשויות
המקומיות (ייחוד כספי הקצבות למטרות חינוך); הצעת חוק איסור הלבנת הון,
התש"ס–2000, שחזרה והניחה ועדת החוקה, חוק ומשפט.

לקריאה ראשונה, מטעם חברי הכנסת: הצעת חוק התכנון והבנייה (תיקון מס' 53)
(פטור מהיטל), התש"ס 2000, מטעם חבר הכנסת מאיר פרוש; הצעת חוק חינוך חינם
לילדים חולים, התש"ס–2000, מטעם חבר הכנסת עוזי לנדאו; הצעת חוק בית-המשפט
לענייני משפחה (תיקון מס' 4) (הפנייה ליחידות הסיוע), התש"ס–2000, מטעם חבר
הכנסת זבולון אורלב; והצעת חוק כלי הירייה (תיקון מס' 12) (חובת דיווח),
התש"ס–2000, מטעם חברת הכנסת ענת מאור. תודה.

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

היו"ר ג' עזרא:

חברת הכנסת ענת מאור, בבקשה.

ענת מאור (מרצ):

תודה רבה. אני רוצה לשאול את היושב-ראש. האם ההצעות האלה יידונו היום?
אנחנו נשמח מאוד.

אדוני היושב-ראש, חברות וחברי הבית, בקריאה ראשונה אין חובת הנחה, אלא זו
שאלה של סדר-היום. אני מקווה שבקשתי תועבר ליושב-ראש הכנסת, והוא צריך
למעשה לאשר את זה, בגלל העומס. זו רק שאלה של העומס. אבל הבטיחו לנו שביום
האחרון יהיה ניקוי שולחן, והעיכוב היה בהנחה, בגלל העומס, כפי שכבר הועלה
פה היום.

אני, כמו קודמי, תומכת בהצעת החוק. אני רוצה לשבח מאוד את היועץ המשפטי של
הכנסת צבי ענבר ואת כל היועצים המשפטיים של כל הוועדות. כמי שזו לה השנה
התשיעית בכנסת ועוסקת רבות בחקיקה, אני חושבת שאנחנו יכולים להתגאות בעומק,
ברצינות, במקצועיות ובאחריות של עבודת היועצים המשפטיים של הכנסת, וזה
מקרין על כולנו. עם כל הפוליטיזציה של הבית, ועם כל התזזיתיות והדרמטיות,
ולא אחת הכוחניות, זה לא חודר לחקיקה, לפי טעמי.

עם זאת, חברות וחברי הבית, מאחר שבחקיקה, בסמכויות ובמעמד עסקינן, אני רוצה
לומר, שאנחנו, הבית הזה, דווקא עם יציאתו לפגרה, לא יכול שלא להיות מודאג
מן הכרסום בדמוקרטיה כולה. ביום ראשון האחרון התקבצנו, חברי כנסת רבים
ואנשי אקדמיה ומינהל, לדיון על נושא החוקה, או העדר החוקה בישראל. אנחנו גם
יוצאים ללמוד בפרלמנטים אחרים בעולם. אנחנו במצב של כרסום אדיר בדמוקרטיה,
וזו לא שלילה של חקיקה זו או אחרת, או סטטוס זה או אחר. ראשית אני רוצה
לציין, שהדבר העיקרי הוא חוסר בחוקה בכלל, ואנחנו לא במצב של אי-חוקה,
אנחנו במצב אסימטרי, יש לנו חוק-יסוד: חופש העיסוק, גורף, שמגן על כל
ה"בעלי-בתים" ועל המעסיקים, ואין לנו חוק-יסוד: זכויות חברתיות.

יתר על כן – טובי המומחים, הפרופסור רות גביזון, נשיא בית-המשפט לשעבר
שמגר, התריעו ואמרו, שאנחנו בחולשה אדירה של הרשות המבצעת דווקא. עברנו
בצורה לא אחראית לחוק בחירה ישירה, אנחנו באי-ודאות לגבי משטרים, יש לנו
דינמיקה של אי-אמון שלא קיימת בשום פרלמנט בעולם. עוד לא הספיק להיבחר ראש
ממשלה, מצד זה או מצד זה של הבית, ומייד מערערים על הלגיטימיות של קבלת
ההחלטות ועל הלגיטימיות להוביל לשלום. ואין לנו תרבות דמוקרטית עמוקה
מספיק, ולא החלטנו אם אנחנו משטר פרלמנטרי או נשיאותי.

לכן, אני פונה אל עצמנו – לאחר אישור הצעת החוק, ולאחר שהכנסת תצא לפגרה,
ובתקווה שהיא לא תתפזר, גם הממשלה תחזור למשול, גם נקדם את השלום, גם יגישו
תוכנית חברתית-כלכלית-חינוכית רצינית, ולא של הגדלת פערים, ובאותה עת נשב
על המדוכה של בניית התשתית הדמוקרטית במדינה. תודה רבה.

היו"ר ג' עזרא:

תודה רבה. חבר הכנסת רענן כהן. אחריו – מהנוכחים – חבר הכנסת דוד אזולאי.
שלוש דקות, אדוני.

רענן כהן (ישראל אחת):

אדוני היושב-ראש, תרשה לי להודות לך.

רבותי חברי הכנסת, אנחנו בהחלט נמצאים בימים שסדרי שלטון לא הולכים בדיוק
לפי הדברים שאנחנו היינו רוצים לראות כסדרי שלטון. אבל טוב עושה הכנסת שהיא
מסדירה בחוק את מעמדו של היועץ המשפטי של הכנסת, של צבי ענבר, שאני מנהל
אתו בחודשים האחרונים הרבה דיונים, הרבה ויכוחים, אבל גישתו היא משפטית
לחלוטין.

הצעת החוק שלפנינו גם מסדירה דבר חשוב מאוד – שלא יהיה מקרה שיועץ משפטי של
הכנסת ייבחר על-ידי קבוצה כזאת וקבוצה אחרת, אלא רק ועדה ציבורית יכולה
להמליץ בפני יושב-ראש הכנסת, ואז ניתן בהחלט לאשר את היועץ המשפטי.

הדבר הנוסף, והוא דבר חשוב מאוד – אם היועץ המשפטי המוצע לא יהיה מעורב
בחיים הפוליטיים, לא לפני ולא אחרי, זה דבר מאוד חשוב. אדם כזה חייב להיות
מנוטרל וחייב להיות מקצועי, וייתן רק את הייעוץ המשפטי האמיתי שצריך להיות.
כמו שיש יועץ משפטי לממשלה, כך גם אנו מבטיחים את הייעוץ המשפטי לכנסת.

היו"ר ג' עזרא:

יש לי רק שאלה: מה זה "לא פוליטי", מה זה? הולך עם כיפה וזקן – –

רענן כהן (ישראל אחת):

לא, לא, זה לא פוליטי – –

היו"ר ג' עזרא:

לא, אני שואל באמת.

רענן כהן (ישראל אחת):

אני מדבר על מעורבות מפלגתית. הוא יכול להיות הכול. הוא לא יכול להיות חבר
מפלגה, חבר מוסדות מפלגה, ולהיות יועץ משפטי.

היו"ר ג' עזרא:

רק חבר מפלגה?

רענן כהן (ישראל אחת):

לא. מעורבות פירושה שהוא חבר כנסת מטעם אותה סיעה, או משהו כזה. אם הוא
מעורב בחיים הפוליטיים של אותה מפלגה, או מפלגה אחרת – לא חשוב באיזו מפלגה
– הוא לא יכול להיות, כי הוא הופך להיות בעל עניין.

היו"ר ג' עזרא:

אני מסכים, אני רק לא יודע איך מגדירים את זה.

רענן כהן (ישראל אחת):

אבל זה שהוא הולך להיות שייך לקבוצה מסוימת, לעדה מסוימת, לסקטור מסוים, או
לכיפה מסוימת – זה לא מפריע לי.

דוד אזולאי (ש"ס):

אם הוא מזוהה עם השמאל – הוא לא פוליטי.

רענן כהן (ישראל אחת):

אני חייב לומר לך – הוא יכול להיות שייך לשמאל, ומבחינתי הוא יכול להיות גם
עם כיפה. גם היועץ המשפטי לממשלה דהיום הולך עם כיפה, ותמיד הלך עם כיפה,
אז אני לא מכנה אותו כשייך לקבוצה א' או לקבוצה ב'. אנחנו צריכים לעסוק
בהיגיון בשאלה, מה הוא המעמד הפוליטי של הדבר שאנו מכוונים אליו. אני אומר,
בהגדרה ברורה – הוא לא יכול להיות חבר במוסדות מפלגה מסוימת. הוא לא יכול
להיות חבר כנסת מטעמה, הוא לא יכול לפעול פעולה פוליטית כאשר הוא חבר
במוסדות ורשום במוסדות. לזה אני מתכוון ב"מעורבות פוליטית". כדאי למצוא
יועץ משפטי שיכול לתת את הביטוי המקצועי האמיתי בלבד, ולזה אנחנו מתכוונים
כאשר אנחנו רוצים להסדיר את מעמדו של היועץ המשפטי לכנסת.

אני רוצה לומר – אני די חרד למה שקורה בחברה במדינת ישראל, וזה באמת קשור
להגדרת מעמדו של היועץ המשפטי, בעקיפין. היום החברה, בחלקה, מאבדת את
הערכים האמיתיים שלה. אנחנו רואים את מה שקורה בציבוריות הישראלית. אנחנו
רואים את האלימות שיש בציבור הישראלי. כל הדברים האלה פוגעים ברקמה החשובה
ביותר שלנו. ואני אומר לחברי הכנסת: אנו חייבים להתחיל לטפל בסוגיות
האמיתיות, ולא רק הסקטוריאליות, או רק בנושאים שמטרידים קבוצה כזאת או
קבוצה אחרת. האווירה במדינה היא אווירה שדורשת מאתנו להתחיל לחשוב מה אנחנו
עושים כדי להחזיר את הערכים לכלל הציבור, כדי לאחד את העם הזה, ולא לראות
אותו מפולג, והתמונה שיש בכנסת היא לא תמונה מרנינה, היא לא תמונה שמחזקת
את הכנסת בפני העם, וחבל. תודה רבה, אדוני היושב-ראש.

היו"ר ג' עזרא:

תודה. חבר הכנסת האשם מחאמיד.

האשם מחאמיד (הרשימה הערבית המאוחדת):

אדוני היושב-ראש, חברי הכנסת, אני רוצה לברך על הצעת החוק ולהצביע על כך
שהיא נחוצה וחשובה, כדי שלכנסת יהיה יועץ משפטי בלתי תלוי, בלתי לחיץ,
שיהיה אובייקטיבי – – –

יורי שטרן (האיחוד הלאומי – ישראל ביתנו):

בלתי סחיט.

האשם מחאמיד (הרשימה הערבית המאוחדת):

בלתי סחיט, ואני יודע למי הכוונה שלך.

אני מתכוון לכך שיועץ משפטי לא יהיה כזה. שלא יבינו אותי לא נכון, כאילו
כרגע היועץ המשפטי הוא כזה; להיפך, הוא עושה את עבודתו בצורה יפה מאוד. אבל
אנחנו צריכים לעגן את זה בחוק, כדי שנגן על היועץ המשפטי לכנסת וכדי שהוא
יהיה בלתי תלוי מבחינה פוליטית ומפלגתית.

אדוני היושב-ראש, ברשותך, אני מציע להטיל על שכמו של היועץ המשפטי, נוסף על
הייעוץ המשפטי הרגיל, שיכין משהו לכנסת שגם יגן על חברי הכנסת. אני בטוח
שאתם תמימי דעים אתי, משום שלפעמים גם אתם נתונים להתקפות שונות בגלל
היותכם מה שאתם – לפעמים אתם לא תופסים את זה – כמו שחברי ואני מותקפים
בגלל מה שאנחנו. אני חושב, שהיועץ המשפטי צריך לעגן איזה חוק אשר יגן על
חברי הכנסת בגין התקפות עליהם, עלינו במיוחד בשל היותנו מה שאנחנו,
כמייצגים את האוכלוסייה הערבית. היום שמענו אדם שאומר פה: אני אתן לכם
כרטיסי טיסה. האם דבר כזה יכול לעלות על הדעת, שהוא יקנה לנו כרטיסי טיסה
כדי שנעזוב את הארץ? אני לא יודע לאן, אולי לירח, אני לא יודע לאן.

דוד אזולאי (ש"ס):

הוא התכוון רק לכנס הקיץ – שיצא לנוח ויחזור.

האשם מחאמיד (הרשימה הערבית המאוחדת):

יפה אמרת, הלוואי שהיה מתכוון לזה.

מוחמד כנעאן (הרשימה הערבית המאוחדת):

אני מוכן לקנות לו כרטיס טיסה לאן שהוא רוצה.

האשם מחאמיד (הרשימה הערבית המאוחדת):

נסדר לו, אין בעיה.

אדוני היושב-ראש, אני לא מוכן שדבר כזה ייאמר בכנסת. הרי זה בלתי אפשרי.
לדעתי, צריך להטיל על היועץ המשפטי לשים קץ להתבטאויות גזעניות שאינן
הולמות פרלמנט, במיוחד כאשר הפרלמנט טוען שהוא פרלמנט דמוקרטי.

אדוני היושב-ראש, אני רוצה להגיד שני משפטים לגבי האוכלוסייה הערבית בנגב.
היום היתה הפגנה של התלמידים הערבים והבדואים בנגב. יש להם טענות צודקות.
בין היתר, 52 שנים אחרי קום המדינה הילדים עדיין צריכים ללכת קילומטרים
ארוכים כדי להגיע לבתי-הספר, יש כפרים שאין בהם בתי-ספר. לכן, הגיע הזמן
להפסיק אם האפליה הזאת אם בכנסת ואם מחוץ לה. תודה רבה.

היו"ר ג' עזרא:

תודה, חביבי. בבקשה, חבר הכנסת דוד אזולאי, ואחריו – מהנוכחים – חבר הכנסת
נסים זאב. אם יבוא מישהו באמצע, הסדר נדחה.

מוחמד כנעאן (הרשימה הערבית המאוחדת):

נסים זאב רוצה להיות בסוף.

היו"ר ג' עזרא:

אתה רוצה להיות אחרון?

דוד אזולאי (ש"ס):

אדוני היושב-ראש, החוק הזה הוא לכבודו של הבית. אני מתפלא על חברי הכנסת
הוותיקים שמשום-מה לא חשבו עד היום על הצעת חוק כזאת, שבאה להסדיר את מעמדו
העצמאי של היועץ המשפטי לכנסת.

כיושב-ראש ועדת הפנים אני רוצה לומר שאנחנו עובדים עם צוות המשפטנים של
המחלקה המשפטית בכנסת, ואני רוצה לנצל את ההזדמנות הזאת ולהגיד שהם עושים
עבודה יוצאת מן הכלל, במסירות, בתנאים מאוד קשים. גם אם אנחנו לא עוסקים
היום בעניינו של יושב-ראש הכנסת, מגיעה לו מלה טובה על כל הרה-אורגניזציה
שהוא הכניס לבית הזה, וטוב עשה שהביא לעיגון מעמדו של היועץ המשפטי לכנסת.

עם זה, הגיע הזמן, שהיועצים המשפטיים, שכפי שאמרתי עושים עבודה טובה
במסירות, באובייקטיביות, במקצועיות, יהיו להם יותר תקנים, על מנת שלכל ועדה
יהיה יועץ משפטי משלה ויועץ משפטי לא יצטרך לנדוד בין שלוש לארבע ועדות.
לכן כראשי ועדות אנחנו מקבלים לפעמים יום, או כמה שעות בשבוע, לחקיקה,
והתוצאה היא הצטברות חוקים של חברי הכנסת בוועדה.

חמור מכול הוא, שהמשפטנים של הכנסת זקוקים לחסדים של משרד המשפטים; הצעות
החוק מצטברות שם, נוצר צוואר בקבוק, וחברי הכנסת שואלים, בצדק, מה עם הצעות
החוק שלהם שנמצאות שם כל כך הרבה זמן. לאחר כל המהלך הזה, כשאנחנו כבר
מגיעים לשלב של החקיקה בוועדה, פתאום קופץ איזה יועץ משפטי של אחד ממשרדי
הממשלה שלא היה שותף לכל הדיון ואומר לך: זה לא נראה לי, זה עולה כסף, וכך
משבשים את החקיקה של חברי הכנסת. לכן טוב עושה היושב-ראש שנותן מעמד עצמאי
ליועץ המשפטי לכנסת.

אחת הבעיות שנתקלתי בה באופן אישי היא כאשר היועץ המשפטי לממשלה נתן חוות
דעת הנוגדת את חוות דעתו של היועץ המשפטי לכנסת, והיועץ המשפטי לכנסת לא
היה יכול להכין חוות דעת ולהשיב לבג"ץ בלי להיות מתואם עם היועץ המשפטי
לממשלה. לא יעלה על הדעת שמצב כזה יימשך. זה גורם לכנסת להיות תלויה ביועץ
המשפטי לממשלה, ובכך אנחנו פוגעים בריבונותה של הכנסת.

לכן אני תומך בהצעת החוק, אני מברך עליה, ואני מקווה שוועדות הכנסת יקבלו
תקן מלא ליועצים משפטיים שיוכלו לקדם את החקיקה של חברי הבית. תודה.

היו"ר ג' עזרא:

תודה. חבר הכנסת אבשלום וילן, שנכנס בינתיים.

אני מקווה שהיועץ המשפטי של הכנסת מאזין לדיון שלנו. הוא גם קיבל הרבה
קומפלימנטים. אני חושב שכדאי שיפתח את הטלוויזיה.

אבשלום וילן (מרצ):

כבוד היושב-ראש, כנסת נכבדה, ההצעה של עיגון בחוק של מעמדו של היועץ המשפטי
לכנסת היא חשובה. מעבר לממד האישי ולצורה המכובדת שבה היועץ המשפטי הנוכחי
של הכנסת מבצע את תפקידו, אני רוצה לומר שאנחנו נמצאים בבעיה מסוימת.
הדילמה שעומדת בפנינו היא: כמה עוצמה וכמה כוח לתת למסלול המשפטי ולייעוץ
המשפטי בבית-המחוקקים, שעיקר תפקידו הוא להגיע להסכמות ולחוקק את החוקים
עצמם. במסגרת עבודת הכנסת אנחנו רואים, שכל הנושא של הייעוץ המשפטי גם
במשרדים השונים צובר תאוצה, וכמו העולם המערבי כולו אנחנו תלויים יותר
ויותר בעורכי-דין וביועצים משפטיים ופחות ופחות בגיבוש הסכמה והגעה להחלטות
שהיועצים המשפטיים רק צריכים לתת להן את הגושפנקה.

ניקח לדוגמה ארץ כמו יפן, שם עד שלא יוצא עשן לבן ולא מגיעים להסכמה רחבה
לא מתקדמים. קשה לומר שהכלכלה היפנית מפגרת, ובכל זאת כמעט שלא משתמשים שם
בעורכי-דין, זה קורה רק במקרי קצה שבקצה. באיזה מקום הגיע הזמן שגם אנחנו
נעבוד יותר על גיבוש ההסכמות, הקונסנסוס והעשן הלבן ונעסוק פחות בייעוץ
המשפטי, ובעיקר פחות בהתמקחות המשפטית שלא אחת היא מהווה תחליף לעיסוק
בנושאים עצמם.

עם זאת, במציאות שאנחנו חיים בה, אין ספק שהחוק הזה הוא חוק הכרחי, בדבר
החובה לעגן בצורה מסודרת את מעמדו של היועץ המשפטי של הכנסת, על כל המתבקש.
היינו צריכים לחזק מאוד את כל הייעוץ המשפטי לחברי הכנסת ולהגיע למצב שחוות
הדעת שמתבקשות מדי פעם ירוצו בטיפול הרבה יותר חלק – לא רק מבחינת כוח-אדם
– אם בתחום השוטף של החקיקה עצמה, עם הצעות החוק, ואם בתחומי פעולת
הוועדות, כאשר לא אחת אנחנו מגיעים לדילמות ומגייסים לצורך פתרונן את
הייעוץ המשפטי.

לכן, מצד אחד אני אומר דבר והיפוכו כאשר אני בעד חיזוק המערכת ועיגון הנושא
בחוק; מצד אחר, אני חסיד התפיסה האומרת, שכל שנשתמש פחות בייעוץ משפטי
ובמשפטנים כן ייטב לגיבוש ההסכמות, ההחלטות ו"האני מאמין" המשותף, אם של
ועדות הכנסת, אם של מליאת הכנסת ואם של החברה הישראלית כולה. תודה רבה.

היו"ר ג' עזרא:

תודה רבה. חבר הכנסת נסים זאב, ואחריו – חבר הכנסת יורי שטרן.

נסים זאב (ש"ס):

אדוני היושב-ראש, כנסת נכבדה, אני באמת מתפלא על כך שעד היום לא היו מעמדו
וסמכויותיו של היועץ המשפטי מעוגנים בחוק.

ליושב-ראש יש, למעשה, הכוח למנות את היועץ המשפטי לכנסת, לאחר שהוא עצמו
מקים את הוועדה הציבורית, והיא תמליץ בפניו על שורה של מועמדים. אבל דבר
אחד לא ברור לי: כשאנחנו מדברים על יועץ משפטי שלא היה פעיל בחיים
הפוליטיים – אני לא רואה פה את התקופה. אני מכיר יועצים משפטיים שהיו
ידועים לא בכנסת, אבל בוודאי ברשויות מקומיות, וגם מבקר עירייה שהיה ב"שלום
עכשיו", היה צועד בראש תהלוכות של "שלום עכשיו" והפך להיות המבקר של אותה
רשות, של אותה עירייה. תארו לכם מה דעותיו, מה השקפותיו. האם הוא נקרא איש
פוליטי?

אם אדם שיש לו השקפה מסוימת פסול בגלל השקפותיו, אז מה זה משנה אם הוא חבר
בגוף פוליטי או לא? אותי זה לא מעניין. אם השקפותיו ודעותיו של אותו יועץ
משפטי או של מבקר עירייה משפיעות בעצם על מהלך עבודתו התקינה, ודאי שאין פה
מקום לעבור לסדר-היום. ואם היועץ המשפטי הוא מורם מעם, ואני מניח שכך היועץ
המשפטי הנכבד שלנו, אני לא חושב שצריכים להגביל את זה. תתבוננו ותראו
שאנשים שהיו בתפקידים כמו רמטכ"ל ואדם מעל סגן-אלוף שרוצים להיות חברי
כנסת, אנחנו מגבילים את זה רק לשנתיים. פה אני לא רואה שיש מגבלה. אנחנו
קובעים באופן חד-משמעי, שאם הוא היה פעם אדם פוליטי או אדם שהתעסק בעניינים
פוליטיים, אין לו אפשרות להיות יועץ משפטי.

אני חושב, שכמו שהגבלנו למשך תקופה מסוימת, שאדם לא יכול להיות פוליטיקאי
אם הוא היה איש מקצוע, והגבלנו את זה בין שנה לשנתיים, אותו דבר, אדם שהיה
פעם איש פוליטי ורוצה להיות איש מקצוע, ויש לו שני הדברים יחד – לא נוכל
לומר שהוא לא יוכל לקבל את המינוי גם אחרי שחלפה תקופה של שנה או שנתיים,
מובן שבמכרז ועל-פי כישוריו המקצועיים; על כך אין חולק.

בפרשת השבוע כתוב: "הבו לכם אנשים חכמים ונבנים וידעים לשבטיכם". משה רבנו
בהתחלה ביקש, שאנחנו נבחר את היועצים המשפטיים. אבל אחר כך כתוב: "ואקח
מכם". משה רבנו בסופו של דבר היה הבורר והלוקח, והוא קבע את המינוי. מדוע?
כשיועץ משפטי תלוי בחסדיהם של אותם פוליטיקאים, הוא לא יוכל לתפקד כמו
שצריך.

היו"ר ג' עזרא:

תודה רבה. חבר הכנסת יורי שטרן. אחריו – חבר הכנסת מוחמד כנעאן.

יורי שטרן (האיחוד הלאומי – ישראל ביתנו):

כבוד היושב-ראש, חברי הכנסת, הצעת החוק הזאת נראית לי חשובה מאוד, ואני לא
מתייחס לפרטים החשובים כשלעצמם, שאני מניח שיידונו בהמשך, אחרי הקריאה
הראשונה. אנחנו נוכל עוד לתקן את ההצעה עצמה. אבל היא חשובה, כי היא מחזקת
את מעמדה של הכנסת.

דווקא בימים האלה, חיזוק מעמדה של הכנסת הוא דבר מאוד נכון וחשוב. ראש
הממשלה, ואני חושב שאין לזה תקדים, התחיל תהליך של דה-לגיטימציה, של הורדת
מעמדה של הכנסת בעיני הציבור, ברגע שהוא הכריז שלא אכפת לו שהוא יישאר עם
40 חברי כנסת בריצה שלו לקראת הסכמי שלום כלשהם. גם זה מספיק לו, כי כביכול
העם בחר בו ישירות, ולכן הוא לא כבול על-ידי הכנסת. הוא התחיל תהליך מאוד
מאוד מסוכן, הוא דיבר על הפוליטיקאים הקטנים. מי הוא בכלל? הוא גם
פוליטיקאי. מי הוא? מה המקצוע שלו?

התחילו להיכתב מאמרים על מאמרים על הפוליטיקאים הקטנים בכנסת. הגל הזה צבר
תאוצה במיוחד סביב בחירת נשיא המדינה, כאשר כמעט כל התקשורת – ועל כך נכתב
היום מאמר מערכת מאוד חזק ב"ידיעות אחרונות" – עמדה בקו אחד, נקטה עמדה
מאוד ברורה, שהיתה אמורה להשפיע גם על חברי כנסת. כולם הסבירו לנו כמה
שמעון פרס הוא האדם הנכון, כמה הוא ראוי לתפקיד, אדם יוצא מן הכלל, ועם חלק
מהשבחים האלה אני מסכים. אבל הם ניסו לשכנע את חברי הכנסת שצריכים להצביע
פרס. התקשורת פה נקטה עמדה, והיא התאכזבה מאוד שהכנסת החליטה אחרת. אנחנו
מותקפים על-ידי כלי התקשורת, והם מדברים על הכנסת כעל אנשים שלא מייצגים את
העם.

האם הכנסת משקפת את רצון העם? שאלה כזאת הופיעה בהמון עיתונים, והיא בעצם
שאלה אנטי-דמוקרטית, כי הכנסת נבחרה על-ידי העם. הכנסת כן משקפת אותו. זה
לא אומר שאחרי כל סקר דעת קהל זה או אחר הכנסת צריכה להצביע לפיו. למפלגות
יש עמדות, וזאת הדמוקרטיה הייצוגית, ולא הדמוקרטיה הישירה שבה העם מחליט,
כמו במשאל עם, ביחס לכל החלטה והחלטה. רק החלטות יוצאות מן הכלל אולי
תתקבלנה גם במדינת ישראל במשאל עם, אבל העם בוחר בחברי הכנסת, בוחר במפלגות
כדי שתייצגנה אותו בפרלמנט ותקבלנה החלטות.

ההתקפות נגד הכנסת, הדה-לגיטימציה של הכנסת, הן דבר מסוכן לדמוקרטיה, ללא
הבדל בין המפלגות ובין ההשקפות. פה אנחנו, כחברי הפרלמנט, חייבים להתאחד
ולמחות על ההתקפות האלה, נגד הגישה הזאת, נגד התהליך הזה שמסכן את
הדמוקרטיה הישראלית.

היו"ר ג' עזרא:

תודה רבה. חבר הכנסת מוחמד כנעאן, ואחריו יסגור את הדיון חבר הכנסת עסאם
מח'ול.

מוחמד כנעאן (הרשימה הערבית המאוחדת):

אדוני היושב-ראש, חברי הכנסת, אנחנו מדברים על נושא חשוב מאוד בחיי
בית-הנבחרים, בחיי הכנסת. תפקיד שיש לו משקל סגולי, שיש לו מעמד, וראוי
שאדם שישמש בתפקיד היועץ המשפטי לכנסת יהיה אדם בעל שיעור קומה משפטי. הליך
הבחירה שלו צריך להיות תואם להליך הבחירה של היועץ המשפטי לממשלה.

אני מתפלא, אדוני היושב-ראש, איך עד היום הזה דבר כזה לא היה מעוגן בחוקי
המדינה, ואני לא יודע איך בחרו ואיך בוחרים יועץ משפטי.

אני תומך בהצעת החוק, אבל הייתי אומר, שבמקום שופט של בית-המשפט העליון
בדימוס, שיהיה שופט בית-המשפט העליון. כמו שהיום יש ועדה למינוי שופטים,
שאומרים באחד הסעיפים שצריך להיות במעמד שיוכל להתמנות לבית-המשפט העליון,
הוועדה שצריכה לבחור אותו צריכה גם היא להיות במעמד שבו תוכל לבחור את האדם
המתאים ביותר, הטוב ביותר, שיוכל להיות המשפטן מספר אחת של הכנסת.

בהזדמנות זו, אדוני היושב-ראש, כשאנחנו מדברים על המחלקה המשפטית ועל העומד
בראשה, אני רוצה לספר, שמאז הגעתי לכנסת ביקשתי מהיושב-ראש ומהמחלקה
המשפטית ואמרתי שמן הראוי שיהיה במחלקה עורך-דין, משפטן, ערבי, כדי שהכנסת
תשקף איך היא קולטת אקדמאים ערבים, משכילים, עורכי-דין. לצערי הרב, עד היום
הזה הבקשה לא נענתה. נימקו את את זה בחוסר מקום פיזי ולא בחוסר עבודה.

אני רוצה לומר כמה דברים על מה שקרה אתמול. אתמול נכחתי בהשבעת הנשיא החדש.
לצערי הרב, היתה שם תקרית מביכה מאוד, מגעילה מאוד, מבזה את בית-הנבחרים,
מבזה את הכנסת, על-ידי חבר הכנסת לשעבר צ'רלי ביטון. הוא שימש דוגמה של איש
רחוב מהדרגה העשירית ומטה. הוא התייחס לנשיא השביעי של מדינת ישראל,
וכשהנשיא עזר ויצמן דיבר, הוא אמר לו בחוצפה חסרת תקדים: לך הביתה. לדעתי,
אדם כזה לא ראוי להיות בטקסים כאלה, כשמדברים על מעמד של נשיא יוצא, נשיא
נכנס, ראש ממשלה, חברי כנסת. כתבתי על התקרית הזאת גם ליושב-ראש הכנסת.
תודה, אדוני.

היו"ר ג' עזרא:

תודה. חבר הכנסת עסאם מח'ול. אחר כך לא תהיה הצבעה, אלא נעבור לדיון הבא,
וב-19:20 נתחיל בהצבעות.

יורי שטרן (האיחוד הלאומי – ישראל ביתנו):

אחר כך תהיה הפסקה, או שנעבור להצעת חוק אחרת?

היו"ר ג' עזרא:

נעבור להצעת החוק הבאה. חבל על הזמן.

עסאם מח'ול (חד"ש):

אדוני היושב-ראש, חברי הכנסת, מעמדו של היועץ המשפטי לכנסת זה דבר שיכול
לקבוע את פניה ומעמדה של הכנסת, של הדמוקרטיה ושל הפרדת הרשויות בבית הזה.
אני חושב, שזאת משימה מאין כמוה, דווקא בימים אלה, לשמור על עצמאותו של
היועץ המשפטי של הכנסת, בימים שלא מבשרים טובות, אלא מבשרים אולי זילות של
מעמד הכנסת, שנגרמת על-ידי התנהגות בלתי אחראית, בלתי אמינה של רבים מבין
חברי הכנסת.

אני חושב שצריך עוד יותר להדגיש, שעמדתו של היועץ המשפטי של הכנסת חייבת
להקדים ולהיות עדיפה על כל דעה של כל יועץ אחר, לרבות היועץ המשפטי לממשלה.
אני חושב, שצריך להגן על מעמדה של הכנסת הזאת, גם דרך כך שאנחנו מגינים על
מעמדו ועל עצמאותו של היועץ המשפטי לכנסת.

חבר הכנסת כנעאן, אנחנו רואים שיש צורך להגן גם על מעמדה של הכנסת מול
המתקפה הברוטלית נגד חברי כנסת, מול המתקפה הגזענית הברוטלית, מול האלימות
המילולית, שהיינו עדים לה בבוקר עם התפרצותם של שני חברי כנסת – חבר הכנסת
ליברמן וחבר הכנסת ישראל כץ – כאשר בהתלהמות, שהופכת דבר שבשגרה בבית הזה,
ניסו לפגוע בעצם מעמדם של חברי הכנסת הערבים, בעצם קיומם ועצם זכותם להיות
בעלי דעה.

אני חושב שמן הראוי, שאדם שקורא לחברי כנסת ערבים: תיקחו ticket לכיוון
אחד, שהוא יקבל ticket לכיוון אחד וירד מהבמה ויצא מהאולם, כי אם יש מי
שרוצה לשמור על כבודה של הכנסת הזאת, על כבודו של הבית הזה, על מעמדו, הוא
צריך לנקות אותו מכל נגע של גזענות ושל פאשיזם. זאת, במיוחד כאשר הדברים
האלה נעשים בשם הדמוקרטיה.

אני חושב שהגיע הזמן, וטוב שאנחנו נעמיד את הסכנה הזאת ואת הצורך בעמידה
בפניה בישיבה האחרונה של המושב הזה.

היו"ר ג' עזרא:

תודה רבה. רבותי, כפי שאמרתי עד 19:20 לא עוברים להצבעות. אנחנו נעביר
חוקים בקריאה ראשונה.

הצעת חוק בתי-המשפט [נוסח משולב] (תיקון מס' 28) (מבנה מערכת בתי-המשפט ותיקונים שונים), התש"ס–2000; הצעת חוק-יסוד: השפיטה (תיקון מס' 3) (ערכאות השיפוט ודיון נוסף)

(קריאה ראשונה)

היו"ר ג' עזרא:

אנחנו עוברים לנושאים הבאים – לדיון משולב בהצעת חוק בתי-המשפט [נוסח
משולב] (תיקון מס' 28) (מבנה מערכת בתי-המשפט ותיקונים שונים), התש"ס–2000,
והצעת חוק-יסוד: השפיטה (תיקון מס' 3) (ערכאות השיפוט ודיון נוסף), בקריאה
ראשונה. חברת הכנסת ציפי לבני, יש לך אפשרות לדבר, וזה נושא שקרוב ללבך.

ציפי לבני (הליכוד):

אני מוותרת.

היו"ר ג' עזרא:

אז אנחנו מתחילים את הצעות החוק. אדוני שר המשפטים, אתה מבקש להציג את
הנושא בדיון המשולב?

שר המשפטים י' ביילין:

אפשר.

היו"ר ג' עזרא:

כאמור דיון משולב על תיקון מס' 28 לחוק בתי-המשפט ותיקון מס' 3 לחוק-יסוד:
השפיטה. בבקשה.

שר המשפטים י' ביילין:

אדוני היושב-ראש, כנסת נכבדה, אני שמח להציג בפני הכנסת את הצעת חוק
בתי-המשפט (תיקון מס' 28) (מבנה מערכת בתי-המשפט), התש"ס–2000, המבוססת
בעיקרה על הדין-וחשבון של הוועדה לבדיקת מבנה בתי-המשפט הרגילים בישראל.

הוועדה הוקמה על-ידי נשיא בית-המשפט העליון, השופט אהרן ברק, ועל-ידי
הפרופסור דוד ליבאי, שר המשפטים לשעבר. בראש הוועדה עמד שופט בית-המשפט
העליון תיאודור אור, וחבריה הנוספים היו שופטת בית-המשפט העליון טובה
שטרסברג-כהן, פרופסור ברוך ברכה – –

היו"ר ג' עזרא:

לאט לאט, אנחנו לא קולטים.

שר המשפטים י' ביילין:

– – ד"ר אמנון גולדנברג, עורך-הדין חיים קלוגמן, בתוקף תפקידו דאז כמנכ"ל
משרד המשפטים, ועורך-הדין פנחס רובין.

הדין-וחשבון הוגש בחודש אוגוסט 1997, והמלצות הכלולות בו ניתנו על דעת כל
חברי הוועדה.

המלצות ועדת-אור אומצו באופן חלקי על-ידי, ובעקבות זאת הוכנה במשרד
המשפטים, בעצה אחת עם נשיא בית-המשפט העליון, הצעת החוק הנוכחית.

הוועדה הוקמה כדי לבדוק מה הם השינויים הרצויים במערכת בתי-המשפט, שיביאו
לייעולה ולשיפורה.

המלצות הוועדה מתבססות על הגישה, כי הן מבחינה קונספטואלית והן מבחינה
פונקציונלית נדרשות שלוש ערכאות שיפוט – הערכאה הדיונית, ערכאת הערעור
וערכאה עליונה – בית-המשפט העליון – אשר "תהיה מופקדת על הכרעות נורמטיביות
המחייבות את המערכת כולה, ועל עניינים חוקתיים חשובים". עם זאת המליצה
הוועדה, כי בשלב הראשון יוסיפו בתי-המשפט לערעורים לדון בעניינים מסוימים
גם כערכאה דיונית.

לפני הצעת החוק, לעומת זאת, בשלב ראשון, יורחבו סמכויות בית-משפט השלום,
שייקרא לאחר קבלת החוק בית-המשפט המרכזי. הוא ידון בעניינים האזרחיים עד
לסכום של 2.5 מיליוני ש"ח, במקום מיליון ש"ח היום, ובכל ענייני המקרקעין,
ללא הבחנה בין שכירות, אחזקה ושימוש לבעלות, כפי שהמצב הוא כיום. בעניינים
פליליים לא ישונו סמכויותיו, פרט להרחבת ההוראה הקיימת שהפרקליטות תוכל
להעמיד לדין במספר עבירות רב יותר מזה שקבוע היום בבית-משפט השלום או
בבית-משפט מחוזי, לפי החלטתה. נוסף על כך יועבר הדיון בעניינים אזרחיים לפי
חוקים שונים מבית-המשפט המחוזי לבית-משפט השלום.

השלב הראשון של הצעת החוק נועד לבחון במשך שלוש שנים את השינויים המבניים
והארגוניים שעליהם המליצה ועדת-אור. שינויים אלה כוללים בעיקר את העניינים
האלה: ראשית, הקמת מדורים בבית-משפט השלום ובבית-המשפט המחוזי וריכוז
עניינים מסוימים בבית-משפט אחד – מאחר שבית-משפט השלום יהפוך לערכאה
הדיונית הכללית, שתדון כמעט בכל העניינים האזרחיים והפליליים, מוצע להקים
מדורים שיעסקו בתחומים מוגדרים. בדרך זו תגבר ההתמחות של השופטים המכהנים
בכל מדור, דבר שיביא לייעול הדיון ולהגברת הוודאות המשפטית ויקל על ניהולו
של בית-המשפט. במקביל לכך מוצע לאפשר ריכוז עניינים מסוימים, לרבות
ערעורים, בבית-משפט מחוזי או בבית-משפט שלום אחד.

היו"ר ג' עזרא:

רבותי. חבר הכנסת גפני.

שר המשפטים י' ביילין:

שנית, הקמתן של מחלקות לניהול תיקים, בקיצור מנ"ת, שיעסקו בהכנת התיקים
לקראת הדיון – מעין "חדר מיון" של בית-המשפט, ובניתובם של מירב התיקים
המתאימים להליכים של גישור ויישוב סכסוכים בהסכמה, מחוץ לבית-המשפט.

שלב זה של הרפורמה ייבחן על-ידי ועדת מעקב, שתוקם על-ידי שר המשפטים ונשיא
בית-המשפט העליון. הוועדה תתבקש למסור דוחות על התקדמות הרפורמה והתייעלות
בתי-המשפט, כתוצאה מהפעלת השינויים הארגוניים.

נוסף על כך ייכנסו בשלב הראשון לתוקף הוראות מהותיות נוספות לחוק, שבאו אף
הן לייעל את עבודת בתי-המשפט והן בלתי תלויות בשינויים הארגוניים. הוראות
אלה כוללות את הנושאים האלה:

שינוי הכשירות של השופטים – בשל הפיכת בית-משפט השלום לערכאה המרכזית, מוצע
להעלות את דרישות הכשירות של שופטי בית-משפט השלום, כך שבמקום ניסיון של
חמש שנים בעריכת-דין יידרש ניסיון של שמונה שנים. במקביל, מוצע להעלות גם
את דרישות הכשירות של שופטי בית-המשפט המחוזי, כך שבמקום ניסיון של שבע
שנים בעריכת-דין יידרש ניסיון של עשר שנים.

מינוי שופט עמית – כמקובל בארצות-הברית, מוצע לאפשר מינוי של שופט שיצא
לקצבה לכהן על כס השיפוט מזמן לזמן, כדי למלא מקום של שופט שחלה או שיצא
לחופשה או כדי לתגבר בית-משפט מסוים שיש בו עומס מיוחד. בדרך זו ניתן
להיעזר בשופטים בעלי ניסיון ומיומנות לייעול המערכת השיפוטית.

מינוי שופט תעבורה – במצב הנוכחי, בעוד שופט בית-משפט שלום נבחר למינוי של
קבע, שופט בית-משפט לתעבורה נבחר תחילה למינוי של שנתיים. בכך יש "כדי
לפגוע בחשיבות המיוחסת למשפטים פליליים בעבירות תעבורה". מוצע לבטל את
ההבחנה בין מינוי שופט בית-משפט שלום לבין מינוי שופטי בית-המשפט לתעבורה.

עתירות אסירים – מוצע להעביר את הסמכות לדון בעתירות אסירים הנוגעות לתנאי
מאסר או מעצר מבית-המשפט המחוזי לבית-משפט השלום.

ערעור על החלטה אחרת – היום ניתן לבקש רשות לערער על כל החלטת ביניים הן
לפני תחילת שמיעת הראיות והן תוך כדי שמיעת הראיות, דבר הגורם לעיכוב הדיון
ולסיבוכו. כדי להגביר את יעילותו של הדיון ולמנוע את השהייתו, מוצע לצמצם
את האפשרות להגיש בקשת רשות ערעור על "החלטה אחרת" ולקבוע רשימה של החלטות
ביניים שעליהן ניתן להגיש בקשות רשות ערעור.

שינוי הסמכות הנגררת – לפי סעיף 76 לחוק הקיים, מוסמך בית-המשפט להכריע,
אגב הדיון בעניין שהוא בגדר סמכותו, בשאלה שאינה בגדר סמכותו אך ההכרעה בה
דרושה לבירור אותו עניין. אולם, ההכרעה באותה שאלה אינה יוצרת מעשה בית-דין
בין אותם הצדדים, כאשר הם מעלים מחדש אותה שאלה בבית-המשפט שלו הסמכות
הייחודית, דבר שגורם לדיונים כפולים באותן שאלות. כדי לייעל את הדיון, מוצע
כי הכרעת בית-המשפט בשאלה שהתעוררה דרך אגב, כאשר אותה שאלה היא בסמכותו של
בית-משפט או בית-דין אחר, למעט בית-דין דתי, תיצור מעשה בית-דין בין הצדדים
לדיון.

הגבלת האפשרות להעלות טענת חוסר סמכות עניינית – כיום ניתן להעלות טענת
חוסר סמכות עניינית בכל שלב של הדיון, ואפילו בשלב הערעור, ובית-המשפט
לערעורים יזדקק לטענה גם מיוזמתו הוא, אפילו לא נטענה בפניו. הדבר גורם
לבזבוז זמן שיפוטי יקר, בשל פגם שהוא דיוני בעיקרו. לפיכך מוצע לקבוע, כי
ניתן להעלות טענת חוסר סמכות עניינית עד מועד תחילת הדיון בלבד.

מלבד העניינים שפורטו לעיל נכללים בתזכיר החוק תיקונים נוספים שהציעה
ועדת-אור, הוועדה המייעצת לסדר-הדין האזרחי וגופים אחרים.

בתום השלב הראשון של שלוש השנים, ולאחר הגשת הדוח המסכם של ועדת המעקב, שר
המשפטים, בהסכמת נשיא בית-המשפט העליון ובאישור ועדת החוקה, חוק ומשפט של
הכנסת, יוסמך לפי החוק להחיל את השלב השני של הרפורמה, שהוראותיו קבועות
בהצעת החוק. שלב זה כולל את העניינים האלה:

הפיכת בית-משפט השלום לערכאה הדיונית העיקרית – לפי המוצע, בית-משפט השלום
יהיה מוסמך לדון בכל העניינים הפליליים, למעט עבירות שדינן 20 שנות מאסר,
מאסר עולם או מיתה, וכן עבירות מסוימות שעונשן עשר שנות מאסר או יותר. כן
הוא מוסמך לדון בכל העניינים האזרחיים, למעט עניינים מינהליים וכמה נושאים
נוספים, כגון ענייני חברות וקניין רוחני. עם זאת, תורחב החובה לקיים דיון
בהרכב של שלושה שופטים במספר רב יותר של עבירות, חלקן לפי כללים שיפרסם
נשיא בית-המשפט העליון.

הפיכת בית-המשפט המחוזי לערכאת ערעור – במקביל לצמצום סמכותו של בית-המשפט
המחוזי לדון בעניינים אזרחיים ובעניינים פליליים, כל אלה יהפכו את
בית-המשפט המחוזי לערכאת ערעור, אך הוא יוסיף לדון גם בעניינים הפליליים
והאזרחיים שלא הועברו לסמכותו של בית-המשפט השלום, וכן בעניינים מינהליים.
כתוצאה מכך יפחת מספר הערעורים שבית-המשפט העליון ידון בהם, שהם ערעורים על
פסקי-דין של הערכאה הדיונית הכללית – בית-משפט השלום – אשר יוגשו בזכות
לערכאת הערעור – בית-המשפט המחוזי, והערעור לבית-המשפט העליון, שיהיה ברשות
בלבד.

בדרך המוצעת תוחל הרפורמה במערכת המשפט באופן הדרגתי ובדרך מבוקרת, צעד בצד
אגודל או עקב בצד אגודל, תוך השארת סמכות בפיקוח על שינויים במערכת
בתי-המשפט בידי שר המשפטים והכנסת.

אני מבקש מהכנסת לאשר את הצעת החוק בקריאה ראשונה.

היו"ר ג' עזרא:

תודה רבה. רבותי, בשלב הזה אני סוגר את הרשימה, וראשון הדוברים הוא חבר
הכנסת מאיר פרוש. יש לי הרשימה של הדיון המשולב. אחריו – חברי הכנסת רביץ,
קליינר, נוה ואורלב. חבר הכנסת פרוש, בבקשה.

מאיר פרוש (יהדות התורה):

אדוני היושב-ראש, חברי הכנסת, אף שלא האזנתי לדברי שר המשפטים, אני זוכר את
הנושא כאשר הציגו אותו בממשלה בקדנציה הקודמת. אני רוצה לפנות לשר המשפטים
ולשאול אותו, האם הוא לא חושב – – –

היו"ר ג' עזרא:

חבר הכנסת רובי ריבלין. רבותי.

מאיר פרוש (יהדות התורה):

האם הוא לא חושב שזו טעות להעביר יותר כוח ויותר עוצמה לאנשים שהם לא
נבחרים? עכשיו אנחנו באים מדיון אצלך בלשכה בנושאים שונים, ואתה ראית עד
כמה אפשר לעוות ולגרום לעיוותים ולמצוקה ולפגוע באזרחים ובמוסדות כאשר
יושבים אנשים שלא נבחרו. אולי יש להם הסמכות הביצועית לטפל בנושאים
היומיומיים, אבל בכוח ובעוצמה שיש להם הם פוגעים באוכלוסיות בלי שהדבר
נבדק, בלי שהדבר נשקל ובלי שהדבר קיבל התייחסות מסוימת מאותן אוכלוסיות
שעלולות להיפגע.

אני מדבר על העובדה, שבמשרד החינוך בחודשים ובשבועות האחרונים יושבים – –

היו"ר ג' עזרא:

רבותי, סליחה, אני מבקש. אני מבקש לא להפריע.

מאיר פרוש (יהדות התורה):

– – ובודקים, כיצד ניתן לפגוע באוכלוסיות הדתיות והחרדיות.

אני לא חושב שהיום, הרגע והשעה הזאת הם הזמן לתת יותר כוח ויותר עוצמה
לבתי-משפט, כפי שזה משתקף מהצעת החוק ששר המשפטים הציג בפנינו. כי אני יודע
שכאשר יחוקקו את החוק הזה לא יהיה לנו עם מי לדבר. יאמרו לנו שהכוח והסמכות
בידי בתי-המשפט, יאמרו לנו שהכוח והסמכות בידי בית-המשפט העליון, ושר
המשפטים, למרות רצונו הטוב, לא יוכל לעשות דבר. לכן, אדוני היושב-ראש, אני
לא רואה כל מקום לקבל את הצעת החוק הזאת, ואני אצביע נגדה. תודה.

היו"ר ג' עזרא:

תודה רבה. חבר הכנסת רביץ – לא נוכח; חבר הכנסת קליינר – לא נוכח; חבר
הכנסת דני נוה – איננו; חבר הכנסת שאול יהלום – איננו; חבר הכנסת עזמי
בשארה. חבר הכנסת זבולון אורלב, בבקשה. אחריו – מהנוכחים – חבר הכנסת אופיר
פינס-פז, אם הוא פה. רבותי, אני לא אתן לאנשים שקראתי בשמותיהם לדבר.

זבולון אורלב (מפד"ל):

אדוני היושב-ראש, חברי הכנסת, אדוני שר המשפטים, הצעת החוק לשינוי מבנה
בתי-המשפט יש לה משמעויות שליליות. ידידי חבר הכנסת לנגנטל, אם תאפשר לי
לקבל את תשומת לבו של שר המשפטים, אני אכיר לך תודה.

מאיר פרוש (יהדות התורה):

– – –

זבולון אורלב (מפד"ל):

אז אני בוודאי אפנה אליך.

כמו שאדוני יודע, יש לציבור הדתי-לאומי מחלוקת עם בית-המשפט העליון, שכן
בית-המשפט העליון, הבג"ץ, נכנס לתחומים ערכיים, לתחומים של השקפה, לתחומים
של אמונה, שאנחנו סבורים שלא טוב שבית-המשפט העליון יעסוק בהם, וצר לנו
שבנושאים האלה יש לנו גם תחושה שהבג"ץ ידוע מראש.

היו"ר ג' עזרא:

חבר'ה, שר הדתות בדימוס, אני מבקש.

זבולון אורלב (מפד"ל):

ואולי גם שר הדתות לעתיד, מי יודע.

יעקב ליצמן (יהדות התורה):

– – –

זבולון אורלב (מפד"ל):

על כל פנים, הצעת השינוי של מבנה בתי-המשפט תהפוך את בית-המשפט העליון,
בדלת האחורית, לבית-משפט לחוקה. עוד על הראשונים אנחנו קובלים, שבמבנה
הנוכחי בית-המשפט העליון פתח את שעריו בפני כל אדם, בפני כל נושא, ולוקח על
עצמו אחריות של חקיקה של הכנסת, והנה אנחנו במו-ידינו נבוא ונהפוך את
בית-המשפט העליון לבית-המשפט לחקיקה. אנחנו מאוד תומכים בכך, שבנפרד
מבית-המשפט העליון נקים בית-משפט לחקיקה, בית-משפט לחוקה, אבל שהוא יהיה
מורכב לא רק ממשפטנים; שיהיה מורכב גם ממשפטנים, אבל גם מאישי ציבור, גם
מרבנים, גם מאישי רוח, גם מסופרים – בית-משפט שיוכל לשקף את כל הלכי הרוח
של יהודים ושל ערבים ושל דתיים ושל חילונים ושל חרדים, וזה בית-משפט לחוקה
שמקובל בכל העולם.

אי-אפשר להציג לכנסת הצעת חוק של רפורמה, שהתוצאה הסופית שלה, הבלתי-מדוברת
והסמויה, היא בעצם להכתיר את הבג"ץ ואת בית-המשפט העליון כבית-משפט לחוקה.
מדינת ישראל ראויה שיהיה לה בית-משפט לחוקה כמו כל המתוקנות שבאומות, בצורה
מסודרת, בדלת הראשית, בדרך של חקיקה מסודרת.

ולכן, אנחנו נתנגד להצעת החוק הזאת. תודה רבה.

היו"ר ג' עזרא:

תודה. חבר הכנסת יוסף פריצקי, בבקשה, ואחריו – חבר הכנסת אופיר פינס-פז, אם
הוא יהיה כאן, ואם לא – אני רואה את חבר הכנסת נחום לנגנטל רשום פה. ישנו?

נחום לנגנטל (מפד"ל):

אדוני, אני כאן.

יוסף פריצקי (שינוי):

אדוני היושב-ראש, אדוני שר המשפטים, חברי הכנסת, מערכת בתי-המשפט במדינת
ישראל אינה מתפקדת היטב, ואני אומר זאת בלשון המעטה. בית-המשפט העליון עמוס
תיקים – – –

יאיר פרץ (ש"ס):

– – –

ראובן ריבלין (הליכוד):

– – –

גדעון עזרא (הליכוד):

רבותי, סליחה. חבר הכנסת רובי ריבלין ידידי, זה לא יכול להיות. אתה מוכרח
לקיים את זה בחוץ.

ראובן ריבלין (הליכוד):

שלא יטרידו אותי וזה הכול.

יוסף פריצקי (שינוי):

רעי המלומד. ואשר לביטוי "ואם יש צדק, יופע מייד", שנאמר בשירו של המשורר
חיים נחמן ביאליק – אומנם בהקשר אחר לחלוטין – הצדק לא מופיע מייד. הוא
מופיע באיחור רב מאוד, וכבר נאמר שעינוי דין הוא גם עיוות דין.

אדוני שר המשפטים, השאלה האמיתית שאנחנו צריכים לשאול היא, האם הצעת החוק
הזאת באה לפתור את העניין, משום שאין מחלוקת שבית-המשפט העליון טרוד בכמות
עצומה של תיקים, באלפי ערעורים, שלא לדבר על בג"צים, שלא לדבר על ערעורים
נוספים. במצב כזה בית-המשפט העליון לא יכול לתפקד כראוי, וגם קשה לו מאוד
להתוות מדיניות שיפוטית, ובית-המשפט העליון צריך לעמוד בראש הפירמידה
השיפוטית.

אבל, יש כאן בעיה מאוד קשה, אדוני השר, שעליה אני מצר, וספק אם אצביע בעד
הצעת החוק הזאת. אגב, לו היתה זאת הצעת חוק פרטית, הייתי מצביע בעדה, כי אז
היא היתה מיתקנת בוועדה. כיוון שזו הצעת חוק ממשלתית והממשלה יכולה לחזור
ולהביאה, אני אומר לך בגילוי לב מהדוכן: אני מתלבט. ואומר לך מה הבעיה,
אדוני השר.

אדוני השר, ראה, כשוועדת מינויים ממנה שופט של בית-משפט השלום, היא ממנה
אותו לעסוק בתחום מסוים. היא אומרת: האדם הזה או האשה הזאת – אנחנו מסמיכים
אותו או אותה לגזור עד שלוש שנות מאסר ולעסוק בתיקים של עד מיליון שקל; ויש
הנחת יסוד מסוימת, שכאשר ממנים שופט שלום, ממנים אותו לעסוק בנושאים שהם
הראשונים במערכת. וכאשר ועדת המינויים ממנה שופט לבית-המשפט המחוזי, היא
אומרת: כאן אנחנו צריכים למנות אדם שהוא באמת משכמו ומעלה, משום שהוא יכול,
לא עלינו, לשלוח אדם למאסר עולם ולדון בתיקים כלכליים של עשרות מיליוני
דולרים ובפירוקים ובדיני חברות. איך אפשר ליצור עכשיו מצב שבו שופטי
בית-משפט השלום, שאותם מינינו מלכתחילה לעסוק בנושאים קטנים מאלה שעוסקים
בהם שופטי בית-המשפט המחוזי, בגלל העומס שקיים על המערכת אנחנו מקנים להם
עכשיו יותר סמכויות?

הפתרון הוא אחר, ככל הנראה. אדוני השר, הפתרון הוא להקים ערכאת ערעור – זה
בסדר גמור – שתהיה מורכבת משופטים שיכולים לכהן כשופטים בבית-המשפט המחוזי,
ולא שבית-המשפט העליון יהווה ערכאת ערעור ראשונה. אדוני השר, הבעיה בהצעת
החוק הזאת היא שהיא מקנה לשופטים של בית-משפט השלום, שעם כל הכבוד והיקר
שאני רוחש להם – – –

היו"ר ג' עזרא:

תודה. אתה חייב לסיים.

יוסף פריצקי (שינוי):

אני מייד מסיים.

– – – אתה מעניק להם סמכויות אדירות, וכאשר מינו אותם לא העניקו להם את
הסמכויות האלה. זה מין דבר שאני מוכרח לומר שאני לא יכול לקבל אותו. תודה
רבה.

היו"ר ג' עזרא:

תודה רבה. חבר הכנסת אופיר פינס-פז, ואחריו – חבר הכנסת ישראל כץ, ואם הוא
לא יהיה כאן – חבר הכנסת נחום לנגנטל.

אופיר פינס-פז (ישראל אחת):

אדוני היושב-ראש, חברי חברי הכנסת, אדוני השר, אני חושב, שהחוק הזה שהביא
משרד המשפטים היום הוא חוק חשוב מאין כמותו, הוא צודק, הוא נכון, הוא
רפורמה ראויה במערכת בתי-המשפט בישראל. מדובר בקריאה ראשונה בסך הכול.

ואני קורא לחברי חברי הכנסת מהסיעות הדתיות והחרדיות – – –

היו"ר ג' עזרא:

רובי, אתה נסער היום.

אופיר פינס-פז (ישראל אחת):

– – – אני מבקש שלא להתנגד באופן אוטומטי לכל הצעת חוק שבאה לדיון כאן
במליאה רק משום שהיא משנה סדרים במערכת המשפט הישראלית. פשוט לא ייאמן. מה
יש לכם להיות נגד? מה, החוק הזה הוא נגד ש"ס, הוא נגד המפד"ל, נגד יהדות
התורה? למה כשאתם שומעים "בית-משפט" אתם נגד באופן אוטומטי? מה יש לכם
להיות נגד בכל דבר ועניין? אלוהים אדירים, אני פשוט לא מבין את העניין הזה.

יצחק וקנין (ש"ס):

לא מאמינים להם.

אופיר פינס-פז (ישראל אחת):

אין פה מה להאמין, יש פה דבר פשוט מאוד. יש כאן חוק חשוב, צודק, ראוי,
בקריאה ראשונה. תמיד אפשר להכניס בו שינויים, תוספות, הפחתות.

היו"ר ג' עזרא:

רבותי, אני מבקש, אי-אפשר לשמוע כך. השר מלכיאור, אני מבקש, תנהלו את השיחה
בחוץ. חבר הכנסת רוני מילוא, אני מבקש. בבקשה.

אופיר פינס-פז (ישראל אחת):

תמיד אפשר לבצע שינויים במהלך החקיקה, בין הקריאה הראשונה לבין הקריאה
השנייה והקריאה השלישית, בוועדת החוקה. אני חושב שלא ראוי להסיר היום את
החוק הזה מסדר-היום. ראוי לתמוך בו, לאפשר לוועדת החוקה במהלך הפגרה לדון
בו, לבדוק אותו, להכין אותו לקריאה שנייה ולקריאה שלישית. ההתנגדות הגורפת
והאוטומטית אינה מתקבלת על הדעת. יושבים כאן חברי כנסת גם מנוסים, גם
אינטליגנטים. זה לא יכול להיות, הרי אתם גם צריכים לומר אמירה לציבור. מה,
כל דבר זה כבוד נשיא בית-המשפט העליון אהרן ברק? מה, כל דבר צריך לעשות כדי
לפגוע במעמד בתי-המשפט?

יצחק וקנין (ש"ס):

תראה לי דבר אחד שהגיע לבית-המשפט העליון – – –

היו"ר ג' עזרא:

סליחה, רבותי, אני לא אתן לו זמן נוסף. יש לך הזמן שלך, חבר הכנסת פינס – –
–

יצחק וקנין (ש"ס):

– – –

יוסף פריצקי (שינוי):

– – –

היו"ר ג' עזרא:

סליחה, חבר הכנסת וקנין, הוא צריך לסיים את דבריו עוד מעט, תן לו לסיים את
דבריו. חבר הכנסת פריצקי, אתה כבר לא צריך להיות פה, לפי דעתי.

אופיר פינס-פז (ישראל אחת):

לצערי, חבר הכנסת וקנין, יש לעניין הזה אלף דוגמאות. אפילו בעתירה שהגשתי
על כביש בר-אילן – –

יצחק וקנין (ש"ס):

– – –

אופיר פינס-פז (ישראל אחת):

– – בסופו של דבר בית-המשפט העליון הביא פשרה, הוא לא פסק לטובתי באופן
מוחלט. הלוואי שהיה פוסק לטובתי. לא פסק לטובתי. תהיו יותר רגועים בעניין
הזה.

אין כאן גם שום דבר שקשור לבית-המשפט העליון מבחינת דברים שלא היו בעבר. יש
כאן שינוי ארגוני, רפורמה. אתם יודעים שיש אין-סוף אנשים שעניינם תלוי
ועומד בבית-המשפט והוא לא מתברר בגלל עומס תיקים, בגלל חוסר זמן. יש כאן
ניסיון ללכת לקראת העניין הזה, להפוך את המערכת ליותר מודרנית, יותר יעילה.
אין כאן שום דבר ערכי, אין כאן שום דבר אידיאולוגי. זה חוק שבמהותו הוא חוק
טכני שאמור ליצור רה-ארגון בעבודת מערכת בתי-המשפט בישראל.

אני מצפה גם מחברי כנסת דתיים מסיעות דתיות וחרדיות לתמוך לפחות בקריאה
הראשונה, ולא להפיל חוקים רק בתוקף הכוח הפוליטי ובאופן אוטומטי וגורף מבלי
שברור מה כתוב ממש בגוף החוק.

היו"ר ג' עזרא:

תודה רבה. חבר הכנסת נחום לנגנטל. אחריו – מהנוכחים – חבר הכנסת מוחמד
ברכה; איננו. חברי הכנסת האשם מחאמיד, מיכאל איתן, מאיר שטרית, יובל
שטייניץ. חבר הכנסת רוני מילוא, אתה, מהנוכחים, אחרי חבר הכנסת לנגנטל.
בבקשה.

נחום לנגנטל (מפד"ל):

אדוני היושב-ראש, אדוני שר המשפטים, רבותי חברי הכנסת, קודם כול, אני רוצה
לומר לחבר הכנסת פינס, שאני מתנגד להצעת החוק הזאת. וכמי שמתנגד להצעת החוק
אינני נגד הצדק, נגד בית-המשפט העליון, או נגד הנשיא ברק. אני רוצה לומר
לך, חבר הכנסת פינס, ואני אומר את זה גם לך, אדוני השר, ההתנגדות יכולה
להיות התנגדות עניינית לחוק, ואל תהפכו אותנו – את כל מי שמתנגד לחוק –
כאילו אנחנו נגד בתי-המשפט במדינת ישראל. זה סוג של רטוריקה שבאה להפוך
אותנו למין קבוצת אנשים פרימיטיבית, שיש לנו איזה עניין מול הנשיא ברק, או
מול בית-המשפט העליון, ואנחנו חושבים שצריך תמיד ללכת נגדם.

חבר הכנסת פריצקי עמד פה על הדוכן ונימק מניסיונו מדוע ההצעה הזאת איננה
טובה. חבר הכנסת פינס, אתה רוצה לומר לי שחבר הכנסת פריצקי או אני יש בנו
איזה "אמוק" מול נשיא בית-המשפט העליון? גם הוא עמד ונימק פה מדוע הוא נגד,
והוא לא חשוד. תאמין לי שחבר הכנסת פריצקי לא מגדולי החשודים פה נגד
החרדים. לא ממש נגד החרדים, אבל לא מגדולי החשודים נגד החרדים.

אדוני היושב-ראש, אדוני השר, ועדת-אור במהותה – אם הייתם אומרים כך: אנחנו
רוצים להוסיף 1,000 שופטים למערכת המשפט, ועכשיו ליצור רוויזיה, מצב שבו לא
תהיה המתנה לפסקי-דין. אבל זה לא המצב; הרי אתה מחכה שנים לפסק-דין
בבית-משפט השלום, שנים בבית-המשפט המחוזי, שנים בבית-המשפט העליון. זה לא
שיש מצב כמו שכרגע מצאת איזה מקום שבו יש ערכאה מסוימת שהיא חופשית. בזמננו
היינו מגישים, אדוני היושב-ראש, משפטים בנצרת, כי בנצרת היה תור יותר קצר
כדי לקבל פסקי-דין. היינו רצים לקנות סמכויות בכל מיני מקומות, כי ידענו
ששם יהיה דיון רק בעוד עשרה חודשים, ולא כמו במקום אחר, שיש לחכות 16
חודשים רק לקדם דיון.

לכן, יש פה רצון אחר לגמרי, רבותי חברי הכנסת. יש פה רצון של בית-המשפט
העליון להתעסק בבעיות שמעניינות אותו, לעשות איזה "פישינג" של כמה החלטות
עקרוניות, לכתוב פסקי-דין מאלפים במאות עמודים. תמיד אתה צריך לחכות
לפסקי-הדין החשובים, בערעורים אזרחיים ובערעורים פליליים, שנים אתה מחכה
להנמקות ולפסקי-דין, אבל בדברים הרציניים שעליהם יש תקשורת והם יכולים
להתערב בעבודתה של הכנסת, אז יש פסקי-דין, ויש אקטיביזם שיפוטי, ועל זה
נכתבים הספרים והכרכים.

אדוני היושב-ראש, ועדת-אור הולכת לקבע את המצב הזה. מה אומרת ועדת-אור? –
נעדן את העיסוק, זאת אומרת, נשאיר הרבה מאוד סמכויות לבית-המשפט העליון,
אבל הוא יעסוק בבעיות מעטות מאוד, הוא יהיה פנוי מהתעסקויות בבעיות שוליות
של ערעורים פליליים, של ערעורים אזרחיים, של בעיות של משפטים מינהליים, הוא
יתעסק בבעיות המאוד-גדולות של המדינה. אדוני היושב-ראש, לזה אני לא רוצה
להיות שותף.

היו"ר ג' עזרא:

אתה צריך לסיים.

נחום לנגנטל (מפד"ל):

אני אסיים, אדוני היושב-ראש. אם כבר רוצים ליצור פה בעקיפין בית-דין לחוקה,
בואו ניצור בית-דין לחוקה ונאמר: זה בית-דין לחוקה. אם אנחנו רוצים להקל על
המשימות של בתי-המשפט במדינת ישראל וליצור צדק במדינת ישראל, בואו נוסיף
תקנים למקום שצריך להוסיף בו תקנים, על מנת לדלל את המשפטים. אבל לעשות
בדרך העקיפה, להגיע עם יד ימין לאוזן שמאל, לאמצעים הללו, אנחנו לא נהיה
שותפים. אדוני יושב-ראש הקואליציה, לא משנאת בית-המשפט, דווקא מאהבת הצדק.
תודה רבה.

היו"ר ג' עזרא:

תודה רבה, ידידי. חבר הכנסת רוני מילוא. אחריו – מהנמצאים – חבר הכנסת
אבשלום וילן.

רוני מילוא (מפלגת המרכז):

אדוני היושב-ראש, כנסת נכבדה, החוק שמובא כאן – ההצעה לרפורמה – זוהי הצעה
שקשה לי להבין מדוע צריך להתנגד לה. אפשר בין קריאה לקריאה לתקן, לשנות,
אבל להתנגד באופן גורף – זה לא ברור לי. כפי שלא ברור לי לחלוטין מדוע היה
צריך להתנגד היום לחוק-יסוד: החקיקה. מסתבר שכל נושא שיש בו הסדרה שקשורה
למערכת החוק, החקיקה ובתי-המשפט מעורר התנגדות, שלדעתי – – –

יעקב ליצמן (יהדות התורה):

לא נגד החוק, אולי נגד בית-המשפט.

רוני מילוא (מפלגת המרכז):

כן, הרב ליצמן, אני מאוד מכבד אותך, גם לגבי בתי-המשפט אפשר להתווכח, אפשר
לעשות רפורמות, הצעות חדשות, זה לגיטימי.

יעקב ליצמן (יהדות התורה):

אין עם מי להתווכח. עם השופט אנחנו לא יכולים להתווכח. המקום היחיד שאפשר
להתווכח הוא כאן.

רוני מילוא (מפלגת המרכז):

אני לא מתערב בעבודת בתי-הדין הרבניים, ואני חושב שצריך לכבד אותם ולקבל את
החלטותיהם, ולתת להם לפסוק ולהתנהג כפי שצריך להתנהג. ובאותה מידה אני חושב
שצריך לתת לבתי-המשפט בארץ את האפשרות לעבוד, כפי שהרפורמה הזאת מציעה לתת
להם את האפשרות הזאת.

הייתי מבין אם היית מציע, שבמסגרת הנוהג שקיים היום, שיש שופט או שניים
דתיים בבית-המשפט העליון, שיהיה נניח גם נציג חרדי בבית-המשפט העליון. אני
בהחלט רואה את זה כדבר – – –

נחום לנגנטל (מפד"ל):

זה לא הנושא.

רוני מילוא (מפלגת המרכז):

אני יודע בדיוק מה הנושא.

נחום לנגנטל (מפד"ל):

– – – הם רוצים כרגע לא לעשות דברים בעליון, אלא שהכול ילך במחוזי.

רוני מילוא (מפלגת המרכז):

תאמין לי שאני מכיר היטב את הנושא של הרפורמה. אני מדבר עם הרב ליצמן, איפה
הייתי רואה מבחינת העמדה שלו היגיון, ואיפה אני לא רואה היגיון כאשר מדובר
על דחיית כל התוכנית לרפורמה שבעצם נועדה לשפר את עבודת מערכת המשפט
ובתי-המשפט בישראל. ואולי בכלל כדאי לנו לחשוב על איזו מסגרת של הידברות
שבה כל מי שחושב שיש לו טענה או דברים שאינם נראים לו במערכת, יוכל לומר את
דברו, אולי גם להציע הצעות שאפשר יהיה להעביר אותן. אני לא חושב שכל נושא
כזה צריך להיות עילה למלחמה בין דתיים לחילונים. אפשר גם להגיע להסכמות.
אפשר גם להגיע להבנה. אפשר היה גם לגבי חוק-יסוד: החקיקה להגיע להבנה, ולא
ליצור בנושא הזה חזית אחת שתילחם נגד זה.

הליכוד היה שותף לחוק-יסוד: החקיקה. צחי הנגבי, כשר המשפטים, היה שותף
להגשתו. הליכוד היה שותף לדיונים בוועדת החוקה, חוק ומשפט.

משה גפני (יהדות התורה):

אבל החוק הזה לא דתי או חילוני. גם לשכת עורכי-הדין מתנגדת.

רוני מילוא (מפלגת המרכז):

אני לא מייצג דתיים או חילונים, וגם לא את לשכת עורכי-הדין. כל אחד יכול
להתנגד מטעמיו.

משה גפני (יהדות התורה):

אתה מסכים להוריד לבית-המשפט השלום את העומס הזה?

היו"ר ג' עזרא:

חבר הכנסת רוני מילוא, אתה צריך לסיים. חבר הכנסת גפני כל היום מפריע, גם
מלמעלה וגם מלמטה.

רוני מילוא (מפלגת המרכז):

לכן אני חושב, שיש מקום לאשר את החוק בקריאה הזאת, לדון בשינויים גם עם
לשכת עורכי-הדין, וגם עם חברי הכנסת שיש להם השגות, ולהביא לקריאות הבאות
תוצאה שתהיה אולי יותר טובה, משופרת, אבל לא להוריד אותו בכלל מסדר-היום.

היו"ר ג' עזרא:

תודה רבה. חבר הכנסת – מהנוכחים – אבשלום וילן, בבקשה. אחריו – מהנוכחים –
חברי הכנסת מוחמד כנעאן, ואחר כך רובי ריבלין.

אבשלום וילן (מרצ):

כבוד היושב-ראש, כנסת נכבדה, אני רוצה להמשיך בעקבותיו של חבר הכנסת רוני
מילוא. אמר פה חבר הכנסת רובי ריבלין, שהוא בעקבות ז'בוטינסקי. אני בחוק –
– –

ראובן ריבלין (הליכוד):

בעקבות ז'בוטינסקי לא הצבעתי על חוק-יסוד: החקיקה – – –

אבשלום וילן (מרצ):

בעקבות חוק-יסוד: החקיקה, לא אתה, אבל חבריך ממשיכי מורשתו של ז'בוטינסקי,
אלה שמתיימרים להיות ראשי ממשלה בישראל, הצביעו בצורה שהיא בושה לשלטון
החוק, שהיתה יום עצוב לליכוד, שחרת על דגלו את עקרונות הליברליזם של
ז'בוטינסקי.

זאת לא היתה שעתכם היפה, ואני באמת רוצה לחזור על דבריו של חבר הכנסת רוני
מילוא. אני אינני מבין מדוע בכל מה שקשור למשפט, ליסודות החקיקה, להיותה של
מדינת ישראל מדינת חוק מתוקנת במובן הנאור של המשפט – "ציון במשפט תיפדה",
אתם כל פעם נכנסים למלכודת של הגוש הדתי והחרדי כנגד כל מהלך שפירושו שתהיה
פה מדינת חוק מתוקנת ומוסדרת.

שני המשפטנים שבחבורה – יוסף פריצקי ונחום לנגנטל – שיש להם התנגדויות
ענייניות, אדרבה. פה מדובר על רפורמה שמגיעה בקריאה ראשונה. תבואו לוועדת
החוקה, חוק ומשפט – –

היו"ר ג' עזרא:

סליחה. חברת הכנסת ענת מאור.

אבשלום וילן (מרצ):

– – ותשנו. אבל אני שואל את עצמי איפה אנחנו נמצאים. האם כל הצעת חוק
שקשורה למערכת המשפט, אוטומטית שליש מהבית הזה יתנגד לה? למה אנחנו רוצים
להידמות? לדמוקרטיה מתוקנת שבה יש מקום לכולם – לזרמים הדתיים
והאורתודוקסיים והחרדיים והאולטרה-אורתודוקסיים והחופשיים, או שיש פה באזור
הרבה מאוד דוגמאות. ראינו איך בסוריה, לפני חודשיים, בחצי שעה משנים חוקה
כשצריך – – –

היו"ר ג' עזרא:

חבר הכנסת לנגנטל.

אבשלום וילן (מרצ):

אנחנו מוכרחים לשמור על שלטון החוק, על מדינת חוק מתוקנת, ואם בתי-המשפט
תקועים כפי שהם תקועים ומשרד המשפטים מביא רפורמה, הבית הזה צריך להתאחד
סביבה, לתקן אותה לאחר הקריאה הראשונה ולהכינה לקריאה שנייה ושלישית, אבל
לא כמו אותו "דובון לא-לא", שבכל מקרה מצביע תמיד "לא" על כל מה שקשור
למערכת המשפט.

אני קורא באמת לחברי מהזרמים הדתיים – תפסיקו להעמיד את המחסום בין דת
ישראל לבין דמוקרטיה ומשפט. הדברים אינם סותרים, ואפשר למצוא להם פתרונות
ביחד.

היו"ר ג' עזרא:

תודה רבה.

מיכאל נודלמן (האיחוד הלאומי – ישראל ביתנו):

– – – לא משנים חוק-יסוד – – –

היו"ר ג' עזרא:

חבר הכנסת מוחמד כנעאן, ואחריו – חבר הכנסת רובי ריבלין.

מסמכים שהונחו על שולחן הכנסת

היו"ר ג' עזרא:

עד שחבר הכנסת מוחמד כנעאן יגיע, הודעה לסגנית מזכיר הכנסת. בבקשה.

סגנית מזכיר הכנסת ר' קפלן:

ברשות יושב-ראש הישיבה, הנני מתכבדת להודיעכם, כי הונחו היום על שולחן
הכנסת –

לדיון מוקדם: הצעת חוק המועצה להשכלה גבוהה (תיקון – איסור דרישת בחינות
כניסה וציון פסיכומטרי), התש"ס–2000, של חברי הכנסת יוסי שריד ואילן
גילאון; הצעת חוק התכנון והבנייה (תיקון – מניעת עיוותים וצמצום פערים בין
אוכלוסיות שונות), התש"ס–2000, של חברי הכנסת סאלח טריף, אלי גולדשמידט
ואופיר פינס-פז; הצעת חוק רשות השידור (תיקון – ביטול אגרת הטלוויזיה),
התש"ס–2000, של חברי הכנסת בנימין אלון וקבוצת חברי הכנסת; הצעת חוק-יסוד:
הכנסת (תיקון – השעיית חבר הכנסת), של חברת הכנסת ציפי לבני; הצעת חוק
המכס, הבלו ומס הקנייה (ביטול פטור מיוחד) (תיקון – פטור ברכישת מזגן),
התש"ס–2000, של חברי הכנסת גנדי ריגר, יולי-יואל אדלשטיין, מרינה סולודקין
ונתן שרנסקי; הצעת חוק תוכנית מיתאר לירושלים (הוראת שעה), התש"ס–2000, של
חברי הכנסת אופיר פינס-פז וקבוצת חברי הכנסת; הצעת חוק הטבות מס לעמותות
(תיקוני חקיקה), התש"ס–2000, של חברי הכנסת אריה גמליאל וקבוצת חברי הכנסת;
הצעת חוק-יסוד: נשיא המדינה (תיקון – בחירה גלויה), של חבר הכנסת אופיר
פינס-פז; הצעת חוק הטבות למשפחות אומנות, התש"ס–2000, של חבר הכנסת יצחק
סבן וקבוצת חברי הכנסת; הצעת חוק הבחירות לכנסת ולראש הממשלה (תיקון –
הזכות להגיש רשימת מועמדים), התש"ס–2000, של חברת הכנסת קולט אביטל וקבוצת
חברי הכנסת; הצעת חוק המועצה הלאומית למחקר ולפיתוח אזרחי, התש"ס–2000, של
חברי הכנסת מיכאל איתן ונעמי חזן; הצעת חוק הנוטריונים (תיקון – עולה חדש),
התש"ס–2000, של חברי הכנסת גנדי ריגר, יולי-יואל אדלשטיין, מרינה סולודקין
ונתן שרנסקי; הצעת חוק מניעת אלימות חוזרת, התש"ס–2000, של חברי הכנסת יובל
שטייניץ וקבוצת חברי הכנסת; הצעת חוק הנפט (תיקון – העדפת נפט תוצרת הארץ),
התש"ס–2000, של חבר הכנסת רוני מילוא; הצעת חוק מס קנייה (טובין ושירותים)
(תיקון – הפחתת מס על רכב וחלפים לרכב), התש"ס–2000, של חברי הכנסת יורי
שטרן, מיכאל נודלמן, אביגדור ליברמן ואליעזר כהן; הצעת חוק מס רכוש וקרן
פיצויים (תיקון – הורדת חובות מס רכוש לשנים קודמות), התש"ס–2000, של חברי
הכנסת מוחמד ברכה, שמואל הלפרט ויעקב ליצמן; הצעת חוק פיצויים לנפגעי
תאונות דרכים (תיקון – תאונה באזור, בשטחי עזה ויריחו או באזורים),
התש"ס–2000, של חבר הכנסת יגאל ביבי; הצעת חוק בני משפחות של נרצחים
ונרצחות, התש"ס–2000, של חבר הכנסת מאיר שטרית; הצעת חוק יסודות המשפט
(תיקון – פרשנות על-פי המשפט העברי), התש"ס–2000, של חבר הכנסת יגאל ביבי;
הצעת חוק חופש התארגנות פוליטית במוסדות חינוך על-תיכוניים, התש"ס–2000, של
חברת הכנסת ענת מאור וקבוצת חברי הכנסת; הצעת חוק הרשויות המקומיות (כספים
ייעודיים), התש"ס–2000, של חבר הכנסת יצחק סבן וקבוצת חברי הכנסת; הצעת חוק
פיצוי כספי בגין טובות הנאה שהושגו שלא כדין, התש"ס–2000, של חבר הכנסת
מיכאל איתן; הצעת חוק לפיתוח הנגב והגליל (תיקוני חקיקה), התש"ס–2000, של
חבר הכנסת דוד אזולאי וקבוצת חברי הכנסת; הצעת חוק פיצויי פיטורין (תיקון –
אישור המעביד על סיום העבודה), התש"ס–2000, של חבר הכנסת אילן גילאון; הצעת
חוק הגבלת שכר לעובדי חברות ממשלתיות (תיקוני חקיקה), התש"ס–2000, של חבר
הכנסת צבי הנדל; הצעת חוק העיסוק בדיאטה, התש"ס–2000, של חברי הכנסת נעמי
בלומנטל, עוזי לנדאו ואילן גילאון; הצעת חוק האפוטרופוס הכללי (תיקון),
התש"ס–2000, של חברי הכנסת אליעזר זנדברג וקבוצת חברי הכנסת; הצעת חוק
למניעת השפעות שליליות של כביש חוצה-ישראל (הוראת שעה), התש"ס–2000, של
חברי הכנסת אילן גילאון וקבוצת חברי הכנסת; הצעת חוק פנסיה ממלכתית,
התש"ס–2000, של חברי הכנסת אליהו ישי וקבוצת חברי הכנסת; הצעת חוק המוסדות
הישיבתיים המשלבים, התש"ס–2000, של חבר הכנסת נחום לנגנטל; הצעת חוק לתיקון
פקודת מס הכנסה (פטור ממס בשל החלפת מניות), התש"ס–2000, של חבר הכנסת נחום
לנגנטל. תודה רבה.

היו"ר ג' עזרא:

תודה רבה.

הצעת חוק בתי-המשפט [נוסח משולב] (תיקון מס' 28)

(מבנה מערכת בתי-המשפט ותיקונים שונים), התש"ס–2000; הצעת חוק-יסוד: השפיטה (תיקון מס' 3) (ערכאות השיפוט ודיון נוסף)

(קריאה ראשונה)

היו"ר ג' עזרא:

בבקשה, חבר הכנסת מוחמד כנעאן.

מוחמד כנעאן (הרשימה הערבית המאוחדת):

אדוני היושב-ראש, חברי הכנסת, מובאת בפנינו לקריאה ראשונה הצעת חוק של משרד
המשפטים. אני שמעתי את ההסבר הטוב של חבר הכנסת רוני מילוא בנושא הזה, ואני
מסכים לו מאוד. אני חושב שצריך לתת הזדמנות בקריאה הראשונה, ולקראת הקריאה
השנייה יש מקום לתיקונים פה ושם בכל נושא החקיקה.

אני חושב שיש סמכויות שניתנות לבית-משפט השלום, להתייחס לצורת מינוי
השופטים, ואחדים מהשופטים, הם לא יכולים לשאת בנטל הזה.

על כן אני חושב שהיום צריך להפריד בין מערכת בתי-המשפט במדינת ישראל לבין
הנושאים הדתיים השנויים במחלוקת. לא צריכים לערב את נושא בית-המשפט או
החלטה פה ושם או לקשור את ההצבעה שלנו היום בגלל החלטה לכאן או לכאן או
בגלל עמדה של שופט זה או אחר.

צריכים להתייחס למכלול הנושא הזה. רפורמה בבתי-המשפט במדינת ישראל נחוצה
מאוד, חשובה מאוד, היא היתה צריכה להיות מזמן, אבל טוב מאוחר מאשר לא כלום.
אני חושב שצריך לתת הזדמנות לשר המשפטים אכן לבצע את הרפורמה, ומערכת
בתי-המשפט דיברה על כך רבות, דיברו על כך משפטנים דגולים וגדולים בישראל,
שצריך לייצב את המערכת, לשכלל אותה ובאמת להנהיג לקראת המאה ה-21 מערכת
בתי-משפט שתתאים לשינויים הנדרשים.

ועל כן, אדוני היושב-ראש, אני תומך בהצעת החוק, אף שהיתה לי התלבטות מסוימת
לפני כן. אחרי שעברתי – ואני מודה, אחרי ששמעתי את ידידי חבר הכנסת רוני
מילוא, החלטתי בצורה משמעותית ביותר להצביע בעדה. אתמוך בהצעת החוק הזאת,
כדי באמת לאפשר עריכת רפורמה מהותית.

עם זאת, אדוני השר מלכיאור – רציתי להשמיע זאת לשר המשפטים, אבל מאחר שאתה
נמצא כאן – אני מקווה שיהיה שילוב של שופטים בכל המערכות – – –

היו"ר ג' עזרא:

תודה רבה.

מוחמד כנעאן (הרשימה הערבית המאוחדת):

– – – שופטים ערבים, בבית-המשפט העליון – – אני מסיים.

היו"ר ג' עזרא:

אתה מרחיב את הנושא השני כשאתה צריך לסיים.

מוחמד כנעאן (הרשימה הערבית המאוחדת):

– – המחוזי והשלום. תודה.

היו"ר ג' עזרא:

תודה. יש לנו כל הלילה, בחיאת דינכ. חבר הכנסת רובי ריבלין, בבקשה. אחריו –
חבר הכנסת בני אלון.

ראובן ריבלין (הליכוד):

אדוני היושב-ראש, חזרנו עכשיו – תלמידי זאב ז'בוטינסקי – מקברו, והייתי
בבושת פנים, אדוני יושב-ראש ועדת החוקה, שחברי הצביעו נגד חוק-יסוד:
החקיקה, שהוא אחד הדברים שז'בוטינסקי קרא להם והטיף להם.

אמנון רובינשטיין (מרצ):

– – –

ראובן ריבלין (הליכוד):

אני לא השתתפתי בהצבעה מטעם וממשמעת הסיעה שלי. אילו ידעתי שחברים אחרים גם
מצביעים נגד הייתי חושב, שאם אין משמעת, אולי אין משמעות בכלל וצריך להתחיל
להרהר בדבר, כי אצלנו המפלגות שאין להן אלא אג'נדה של העם כולו ושל המדינה
כולה לרוחב הלוח והן לא סקטוריאליות, הן צריכות להבין שאין להן חיים אלא אם
הן ישרתו את הסקטורים, ואלה הם דברים שצריכים לחשוב עליהם מחשבה עמוקה –
האם לשם כך נשלחתי לכנסת והאם לשם כך כדאי לי בכלל להיות בכנסת.

ענת מאור (מרצ):

אתם חושבים מצד אחד – – –

ראובן ריבלין (הליכוד):

אני לא שואל אותך עכשיו. את סקטוריאלית גם כן. אני דיברתי עם יושב-ראש ועדת
החוקה, שהוא לא סקטוריאלי. הוא לא סקטוריאלי. פעם אחת זה הולך לשם, פעם זה
הולך לפה, ואני דרך אגב בעד לתת. הסקטור שלך, אני חשבתי שהם אנשים שראו
בציונות ובדרך הגשמתה דרך קדושה ומקודשת לפיהם, לכן אני חושב שצריך לעזור
להם. עם זאת, זה סקטור וזה סקטור. אמנון רובינשטיין ואני – אנחנו לא סקטור,
אנחנו נולדנו לעם ישראל כולו – לא כו-לו, אלא כולו – זה הכול.

ואני מוכרח לומר לכם, שעכשיו עומד בפנינו נושא הרפורמה, ואני בטוח שלחבר
הכנסת רובינשטיין יש הערות ולי יש הערות, ואני לא בטוח שהסחבת בבתי-המשפט
היא זו שמביאה את הצורך לרפורמה. ייתכן מאוד שהעבודה הראויה בבתי-המשפט
וחלוקת התפקידים והצורך אולי לא להעמיס על בית-המשפט העליון כל כך הרבה
שאלות שהן ברומו של עולם; הם מעסיקים את עצמם ב-14 או ב-16 שופטים בנושאים
שהם נושאים של חקיקה ושל חוק – ולכך קוראים אקטיביזם אולי – אם כך היו
מונעים כמה מהתקלות וכמה מצווארי הבקבוק שאליהם נכנסו תיקים רבים שלא קיבלו
מענה ולא קיבלו פסק-דין, אבל אלה הם דברים שהם בשאלה ואלה הם דברים שהם לא
דברים עקרוניים.

הרפורמה בבתי-המשפט מעוררת ביסודה כמה שאלות. כאשר אנחנו נעשה בית-משפט
דלמטה או בית-משפט לערעורים ובית-משפט עליון שמתעסק בעניינים רציניים, האם
שופטי ישראל שהחזרנו כבראשונה, ואליהם התפללנו השיבה שופטינו כבראשונה – –
–

אריה גמליאל (ש"ס):

לא, לא.

קריאות:

– – –

ראובן ריבלין (הליכוד):

– – – השיבה שופטינו כבראשונה – –

אריה גמליאל (ש"ס):

אל תגיד את זה – – –

ראובן ריבלין (הליכוד):

– – יש לנו מדינה סוף-סוף. השיבה שופטינו כבראשונה. כל יום התפללו הורי
והורי הורי וזקני 2,000 שנה – השבנו שופטינו כבראשונה.

קריאות:

– – –

ראובן ריבלין (הליכוד):

האם הם מיומנים מספיק, אדוני השר, כדי לבוא ולקבוע בדיני נפשות, כאשר הם
עדיין יושבים בבית-משפט דלמטה? אלה הן שאלות גדולות, אלה הן שאלות שמצריכות
אולי בירור יסודי עם המערכת כולה.

השאלה, האם בית-משפט לערעורים לא צריך להיות בית-משפט מומחה – דרך אגב,
בוועדת-אור, בהמלצות, הנושא של מומחים והתמחות הוא דבר חשוב ביותר, הוא
יועיל מאוד לבית-המשפט, אבל עד אז, איך אנחנו נפעיל את כל המערכת הזאת?

אלה הם דברים, שכמובן, אדוני היושב-ראש, אמרתי מהרהורי לבי, נצטרך לעבור.

יש לי הרבה הערות, אדוני, העברתי לאדוני את ההערות. אני התחייבתי שאנחנו
נעביר זאת בקריאה ראשונה כמיטב יכולתנו – כי יכולתנו דלה, אדוני. יכולתך
דלה ויכולתי דלה כי הסקטורים גוברים על כולנו, אבל בעזרת השם אנחנו נעביר
את החוק הזה בקריאה ראשונה, ובקריאה שנייה ושלישית נדון בכל אותם עניינים
שלהם צריך התייחסות וצריך תיקון. תודה.

היו"ר ג' עזרא:

תודה רבה. חבר הכנסת בני אלון, ואחריו – חברת הכנסת ענת מאור.

בנימין אלון (האיחוד הלאומי – ישראל ביתנו):

אדוני היושב-ראש, כנסת נכבדה וחבר הכנסת ראובן ריבלין הנכבד עד למאוד
והטועה עד למאוד, אני אינני זקוק למשלים נוסח "ז'בוטינסקי מתהפך בקברו"
וכו'.

ראובן ריבלין (הליכוד):

הוא לא מתהפך בקברו. אני מתהפך – – –

בנימין אלון (האיחוד הלאומי – ישראל ביתנו):

מכובדי חבר הכנסת ריבלין, גם ללא שום תפיסה סקטוריאלית אפשר לכבד תפיסה
שונה, ואני אקח רק את סעיף 4 בחוק-יסוד: החקיקה, שברוך השם לא עבר כאן
היום, שאומר שחוק-יסוד לא ישונה אלא בחוק-יסוד.

ידוע לך שכיום נוקשות קיימת רק לחופש העיסוק, ועדיין יש במערך חוקי-היסוד
שלנו המון דברים שלא צריכים להיות בחוקה. בחוק-יסוד: הממשלה יש סעיפים
שלמים שלא צריכים להיות בחוקה.

ראובן ריבלין (הליכוד):

חמש שנים, נשנה אותם.

בנימין אלון (האיחוד הלאומי – ישראל ביתנו):

רגע. יש עוד סעיפים רבים שצריכים לרדת לרמת חוק רגיל.

ראובן ריבלין (הליכוד):

תוריד.

בנימין אלון (האיחוד הלאומי – ישראל ביתנו):

יתירה מזו, חוק-יסוד: חופש העיסוק, עם נוקשותו, גורם לדיספרופורציה ביחס
למגזרים אחרים, שלא רק זכות הקניין – זכות הקניין זה בכבוד אדם – אבל חופש
העיסוק, יש דברים שאתה יוצר בהם אפליה.

אני רוצה לומר דבר אחד. אם היינו מקבלים כעת את החוק הזה, כל שינוי שהיינו
רוצים לעשות בכל חוק היה מצריך אותנו מייד לנוקשות, והיינו יוצרים מין חוקה
שהכנסת לא נתנה עליה את דעתה. הכנסת לא החליטה.

תראה, חוק-יסוד: ירושלים יקר לי עד למאוד. אני לא בטוח שהכנסת החליטה
שחוק-יסוד: ירושלים הוא חלק מהחוקה. חוק-יסוד: משק המדינה, חוק-יסוד: מבקר
המדינה, כל מיני דברים שנמצאים שם, הרי חוקי-יסוד חלקם עוסקים במוסדות
המשטר, חלקם עוסקים בזכויות אדם וחלקם עוסקים בערכים היסודיים.

לא אומר "מחטף", כדי לא לפגוע, כי אני יודע ששנים דנו בהצעה הזאת, וחבר
הכנסת רובינשטיין, כשהגיש אותה, אמר שבעצם זו הצעת חוק של דן מרידור ושל
צחי הנגבי ושל ממשלות אחרות. אבל אף שדנו שנים בהצעת החוק הזאת, אני חושב,
חבר הכנסת ריבלין, שלגיטימי בבניין הזה, שאומנם מנחם בגין היה מגדולי
התומכים בחוקה בזמנו, ובסיעתו היה חבר הכנסת אורי צבי גרינברג הגדול, שכאשר
דן פה בחוקה אמר: איך אנחנו עושים חוקה כמו הגדה בקיבוץ – או באיזה מין
ביטוי כזה – משנים. זה דבר רציני, זה דבר כבד. מדינה שאין לה גבולות ולא
יודעת בכלל את תיחומה כבר יכולה לקבוע את החוקה?

חוקה זה נושא רציני, שמותר לעשות אותו ביישוב הדעת ובאיזון נכון של כל
החברות – ערבים, יהודים, בכל המדינה, על כל גווניה של המדינה הזאת. לדעתי,
אם חוק-יסוד: החקיקה היה מתקבל, הוא היה יכול לסתום את הגולל על החוקה
וליצור מצב – – –

היו"ר ג' עזרא:

תודה רבה. אני מבקש לסיים. עברת כבר בהרבה את הזמן. תגיד לו את השאר למטה.

בנימין אלון (האיחוד הלאומי – ישראל ביתנו):

אתה צודק. אסיים.

לדעתי, נשיא בית-המשפט העליון היה מעדיף שיישאר לו מרחב פרשני של חוק-היסוד
הזה, של כל חוקי-היסוד הקיימים, ללא חוקה. אני מעדיף חוקה, אחרי שכולנו יחד
נחליט עליה בשיקול הדעת. תודה רבה.

היו"ר ג' עזרא:

תודה רבה. חברת הכנסת ענת מאור, ואחריה – חבר הכנסת טלב אלסאנע. בהיעדרו –
חבר הכנסת משה גפני.

ענת מאור (מרצ):

אדוני היושב-ראש, חברות וחברי הבית, אני רוצה לומר משפט פותח לגבי החוקה.
חבר הכנסת בני אלון, אין ספק שאילו יכולנו ליצור חוקה ביישוב הדעת, מה
שהתחילו לעשות בכנסת הראשונה, היה הטוב ביותר. עם זאת, אחרי 52 שנה אנחנו
יודעים שטרם מצאנו את הצורה הנאותה לעשות את החוקה, וכבר עובדים על כך
עכשיו. יש שדולה גדולה והחוק עבר בקריאה טרומית.

במקביל, אי-העברת חוק-יסוד: החקיקה היא תעודת עניות לקידום הדמוקרטיה
ורעיון החוקה בישראל, ואני מקווה שאלה שמאמינים בחוק-יסוד: החקיקה ולא תמכו
בו משיקולים פוליטיים זרים, לא ייתנו יד לא לקדמו בהמשך.

אדוני שר המשפטים, אני רוצה לעבור כעת לנושא הרפורמה בבתי-המשפט. אנחנו
יודעים שאנחנו זקוקים לרפורמה. אבל, אדוני שר המשפטים, אני רוצה לומר לך,
עוד מימי הכנסת הקודמת, שוועדת-אור סיימה בהם את עבודתה, הרפורמה הזאת
דורשת המשך עבודה רבה מאוד לקראת קריאה שנייה וקריאה שלישית. יש בה
יתרונות, ואני פשוט פונה אליך, שלא נמצא עצמנו, מרוב רצון לשנות את שיטת
הבחירות, עוברים לשיטת בחירות ישירה, שבסוף הבעיות שהצמיחה גדולות מהמגרעות
שלכאורה פתרה.

עם כל החשיבות והיוקרה והרצינות של בית-המשפט העליון ושל בג"ץ, לא יכול
להיות שבתי-משפט השלום ובתי-המשפט המחוזיים יקרסו תחת הנטל, ואם לא נעשה
רפורמה הרבה יותר מרחיקה לכת, גם בתפיסה, ואם הגישור לא יקבל חיזוק ועידוד,
ופשוט נוריד את תרבות התביעות – כי הרי יש פה תרבות שמצד אחד היא מעידה על
יוקרה ועל אמון במערכת המשפט, ועוד בצד ירידת קרנה של המערכת הפוליטית זה
חשוב ביותר, אבל הרי זה טירוף מערכות. חברות וחברי הבית, שישית מאזרחי
המדינה הולכים מדי שנה לבתי-משפט, ואם לא יוסיפו תקציבים ולא יוסיפו
שופטים, אנחנו נימצא עושים רפורמה אבל לא פותרים את הבעיות.

לכן, אני אתמוך היום בהצעת הממשלה, אבל אני פונה אליך, אדוני השר, ואל
יושב-ראש ועדת החוקה, חוק ומשפט. לא השתכנעתי שבין הגשת ההמלצות של
ועדת-אור לבין מה שהוגש לנו היום נעשו שינויים מספיקים. לא הספקתי להתעמק,
אבל כבר שמעתי את ההערות. אני מבקשת, שבצד האישור נעמיק, כך שבאמת מערכת
המשפט תיתן תשובות אמת. העובדה שנשים מוכות מחכות תשעה חודשים, שנה ושנתיים
להחלטות, וילדים נמצאים אצל משפחות אומנות שנתיים ושלוש שנים, כי נושא
האימוץ לא נפתר; תעבורה וכו', דין הצדק בסוף מתעוות בגלל פיגורים, והרפורמה
לא נותנת מענה מספיק. תודה רבה.

היו"ר ג' עזרא:

חבר הכנסת טלב אלסאנע, ואחריו – חבר הכנסת משה גפני.

טלב אלסאנע (הרשימה הערבית המאוחדת):

אדוני היושב-ראש, חברי הכנסת, כבוד השר, אני בעד רפורמה במערכת המשפט.
נשאלת השאלה, האומנם הצעת החוק המונחת בפנינו מביאה לרפורמה במובן החיובי,
מביאה לשיפור של מערכת המשפט, הקטנת מספר התקלות, הבטחת הליך משפטי הוגן,
מניעת סרבול ודחיות, זירוז הליכים והכרעות?

לדעתי, הצעת החוק המונחת בפנינו באה לשרת מטרה אחת ויחידה, והיא לנטרל או
להוריד את כל הדיונים הקיימים בבית-המשפט העליון ולהעביר אותם לבתי-משפט
השלום, לצמצם את הדיונים בבית-המשפט המחוזי ולהפוך את בית-המשפט המחוזי
בעצם לבית-משפט לערעורים, ואת בית-המשפט העליון להפוך לבית-משפט עליון
לחוקה.

האם זו רפורמה? לקחת את כל הנטל הכבד הזה, את כל המשא הכבד הזה ולהעביר
אותו לשופטים שאתה יודע ואני יודע שהניסיון שלהם מצומצם הרבה יותר מהניסיון
של שופטי בית-המשפט המחוזי?

יש תנאים וקריטריונים שונים מי ראוי לכהן בבית-משפט שלום, מי צריך להיבחר
לבית-משפט מחוזי, מתי נבחרים לבית-המשפט העליון. זה לא עניין טכני שלוקחים
נושא ומעבירים אותו לבית-משפט אחר בלי לדאוג להכשרת כוח-אדם מתאים. אי-אפשר
לתת לשופט שלום לחרוץ גורל של נאשם ל-20 שנה ולהגיד שבזה הקלנו ועשינו
רפורמה. אי-אפשר להגיד לו לפסוק בתביעות של מיליונים, להעביר מבית-משפט
מחוזי לבית-משפט שלום, או לכתוב על שער בית-המשפט המחוזי "בית-משפט שלום"
במקום "בית-משפט מחוזי" ולהגיד שזאת רפורמה.

לדעתי, יש צורך בהקמת בית-משפט עליון לחוקה על מנת שידון בחוקיות חוקים, על
מנת שתהיה ביקורת על פעילות הכנסת, על מנת שידון אם זה עומד בכללים
ובעקרונות יסוד של משטר דמוקרטי – יש צורך בזה. אבל האם הצורך הזה מחייב
שינוי כל כך קיצוני במבנה של בתי-המשפט, בחלוקת הסמכויות של בתי-המשפט,
בחלוקת הסמכויות בין השופטים? האם מישהו נתן את דעתו להשלכות של הדבר הזה?
אומנם, זה יכול להוריד את הלחץ מבית-המשפט המחוזי ומבית-המשפט העליון,
בטוח, באופן ודאי, אבל מה יהיה בבית-משפט השלום? מה יהיה עם אותם שופטים?
מה יהיה עם אותם אנשים שבאים לדיונים בפני בית-משפט השלום?

לכן, כבוד השר, אני בעד רפורמה, אבל לא רפורמה כזאת. אני חושב שצריך לתת את
הדעת על הרפורמה. אני חושב שיהיה צורך, אכן, בבית-משפט לחוקה שייצג את
מכלול רובדי החברה בישראל, כמו שיש בית-משפט פדרלי בארצות-הברית שנבחר
על-ידי הנשיא ולא על-ידי הוועדה למינוי שופטים.

לכן, בסיעת רע"ם יש חופש הצבעה, כי יש דעות שונות בעניין הזה. אני בעד
רפורמה, אבל לא בנוסח הזה. תודה רבה.

היו"ר ג' עזרא:

תודה רבה. חבר הכנסת משה גפני. אחריו – חבר הכנסת יעקב ליצמן.

משה גפני (יהדות התורה):

אדוני היושב-ראש, רבותי חברי הכנסת, אדוני שר המשפטים, יש לך מזל, אדוני שר
המשפטים, שיש דתיים בכנסת, כיוון שברגע שהדתיים מתנגדים לזה, יש פה רבים
מחברי הכנסת שלא חושבים על החוק עצמו. אם אנחנו לא היינו מתנגדים, לפי דעתי
רוב חברי הכנסת שאינם דתיים היו מתנגדים לחוק הזה.

הרי מה אתה מציע, אדוני שר המשפטים? הצעת חוק שמבוססת על ועדת-אור. במקום
לדון על מבנה בתי-המשפט, קודם כול מבחינה אידיאולוגית לדון על מה עושה
בית-המשפט העליון, מה עושה בית-המשפט המחוזי, ובמקום לדון כיצד מקלים על
האזרח באופן כזה שמורידים את העומס והוא מתחלק באופן שווה ואדם לא יצטרך
לחכות שנים רבות שהדיון שלו יתקיים, אתם עושים דבר אחר לגמרי, בדיוק הפוך
ממה שהיה צריך לעשות.

אדוני שר המשפטים, אתה מעביר דברים לבית-משפט השלום, לשופטים שלא הוסמכו
לדון בסדרי גודל כאלה. מובן שהעומס שם יהיה מייד רב ועצום, עם שופטים, מטבע
הדברים בערכאות נמוכות יותר, פחות מיומנים. אתה נותן סמכויות לבית-המשפט
המחוזי בדברים שלא היה להם עד היום, מטיל עליהם עומס שקיים בלאו הכי, ואת
מי אתה מפנה? אתה מפנה את בית-המשפט העליון ובעצם אתה הופך אותו לבית-משפט
לחוקה.

אדוני שר המשפטים, הרי אתה נותן ידך עכשיו למצב שבו אתה הופך את בית-המשפט
העליון לבית-משפט לחוקה ללא שום דיון, ללא שום החלטה.

הרי מה קורה ברוב מדינות המערב? בית-משפט לחוקה נבחר בדרך שבה הוא נבחר.
הוא לא נבחר בדרך של חקיקת חוק של מבנה בתי-המשפט, שבו אתה מוריד
מבית-המשפט העליון עומס, אתה מעביר אותו לבית-המשפט המחוזי ומוריד אותו גם
לבית-משפט השלום. המצב יהיה, שבית-משפט השלום לא יוכל לדון, מכיוון שרמת
שופטיו אינה מתאימה לעניין הזה. בית-המשפט יהיה פקוק מבחינת הדיונים שם.
בית-המשפט העליון יתפנה לעסוק בדברים הערכיים, תגדיל את הקיטוב בעם, תפגע
בכל מי שנזקק לשירותי בית-המשפט.

שלא לדבר על זה שלשכת עורכי-הדין מתנגדת, שלא לדבר על זה שרבים מחברי הכנסת
מתנגדים, ומבלי להידבר עם אף אחת מסיעות הבית, בניגוד לאופי שלך, מה שעשית
עם בתי-המשפט המינהליים. אתה במקרה הזה מביא חוק ואומר: בואו נחליט על
הרפורמה, נחליט להעביר את המבנה שהחליטה עליו ועדת-אור, בלי שהיתה איזו
הידברות קודם, ואתה רוצה שנעביר את זה ואחרי זה נתחיל לדון.

אדוני שר המשפטים, זה לא מתאים לאופי שלך.

היו"ר א' רביץ:

חבר הכנסת גפני, אני מוכרח לעצור אותך בגלל שתי סיבות: א. זמנך עבר; ב. שר
המשפטים דווקא נדבר עם נציגי המפלגות.

משה גפני (יהדות התורה):

בסדר.

אדוני שר המשפטים, אני מבקש ממך למשוך את החוק, ונקיים עליו דיון. זה חיכה
כל כך הרבה שנים. אתה רואה שאת החוק לגבי בתי-המשפט המינהליים העברת בסופו
של דבר בהסכמה. אני מציע שתהיה כאן הסכמה רחבה יותר ונוכל להעביר את החוק.
תודה רבה.

היו"ר א' רביץ:

תודה רבה. חבר הכנסת יעקב ליצמן, ואחריו – חבר הכנסת דוד אזולאי. אחריו –
חבר הכנסת דהאמשה, והוא יהיה האחרון.

יעקב ליצמן (יהדות התורה):

אדוני היושב-ראש, אדוני השר, כנסת נכבדה, אם רוצים לעשות רפורמה
בבתי-המשפט, צריך לעשות רפורמה במינוי השופטים.

אני לא מבין למה, למשל בארצות-הברית, שופטי בית-המשפט העליון עוברים שימוע
בוועדת החוקה, חוק ומשפט של הסנאט, אחר כך יש הצבעה שם וגם המלצה, אחר כך
יש הצבעה במליאת הסנאט. אין שום סיבה שהשקיפות שקיימת שם לא תהיה גם כאן.

אם אתה רוצה להתחיל ברפורמה, צריך להתחיל את הרפורמה קודם כול במינויים. לא
יעלה על הדעת שישבו כמה אנשים בחדר ויחליטו מי יהיה שופט בבית-המשפט
העליון. אף אחד לא מינה אותם.

יש הרבה הצעות לרפורמה, הצעות במינויים, למשל, על העונש של השופטים.
אליגון, לא שכחנו אותו. אתה רוצה עוד להוסיף לו סמכויות בבית-משפט השלום,
לפי המצב.

זו הסיבה לכך שאנחנו אומרים שכל נושא הרפורמה מצריך בדיקה חוזרת. שוב, אני
תומך במה שחברי ביקשו, שתמשוך את החוק ותקיים דיון חוזר על כל הנושא. תודה
רבה.

היו"ר א' בורג:

תודה. הדובר הבא, חבר הכנסת דוד אזולאי, בבקשה.

דוד אזולאי (ש"ס):

אדוני היושב-ראש, עמיתי חברי הכנסת, הפנייה של חבר הכנסת אופיר פינס ואבו
וילן לש"ס ולמפלגות הדתיות האחרות לתמוך בהצעת החוק באה כדי להראות שרק אתם
תומכים ברפורמה ואילו אנחנו לא, רק אתם שומרים חוק ואנחנו לא, רק אתם
נאורים ואנחנו לא.

אדוני השר, עמיתי חברי הכנסת, הרפורמה באה לתת עוצמה יתירה לבית-המשפט
העליון ולשים את בית-המשפט העליון מעל למחוקק שנבחר. הרפורמה תהפוך את
בית-המשפט העליון לבית-משפט לחוקה, במקום להתמודד עם הבעיה האמיתית של
קיצור תורים, מניעת עינוי דין על-ידי בתי-המשפט, שזה עיוות דין. לא אחת אנו
עדים לכך שתיקים רבים שוכבים בבית-המשפט שנים רבות. זה עיוות דין שאין
כדוגמתו.

פתרון הבעיה, אדוני השר, הוא לא ברפורמה, אלא בהוספת תקנים למערכת המשפט.
מה שעושה כאן ועדת-אור זו הכבדת העבודה על בתי-המשפט המחוזיים, הגדלת התור
בבית-המשפט המחוזי והשארת בית-המשפט העליון מעל כולם, שלא יעבוד כל כך קשה,
שיהיה לו זמן להתעסק עם הדברים שהמחוקק צריך להתעסק אתם.

אדוני היושב-ראש, בתפילה אנחנו אומרים כל יום שלוש פעמים "השיבה שופטינו
כבראשונה ויועצינו כבתחילה", ובוודאי הכוונה היא לא לאותם שופטים המשחררים
מחבלים, לא לאותם שופטים המאפשרים לנשים לגדל ילד בניגוד לחוות דעת של
מומחים, לא לאותם שופטים הכובלים ידיהם של מגיני ארץ-ישראל בפני המחבלים,
לא לאותם שופטים המאפשרים לפרובוקטורים לפגוע בקודשי ישראל, ודאי וודאי שלא
לאותם שופטים שאמא של רון ארד עמדה מולם בבכי ובתחינה, מתחננת ומבקשת שלא
לשחרר את המחבלים, ואף אחד לא שומע אותה.

היו"ר א' בורג:

עוד דקה לרשותך.

דוד אזולאי (ש"ס):

אדוני היושב-ראש, אני מסיים. לא אתן ידי לאותם שופטים שקוראים לציבור שלם
במדינת ישראל "טפילים" ובגלל זה הם מקבלים פרס, קידום, על-ידי שר המשפטים –
מקדמים אותם להיות נשיא בית-משפט השלום באזור הדרום. איפה שמענו על משפט
צדק כזה, אם לא אצל הנאורים בלבד? כאשר שופט במדינת ישראל מכנה קהילה שלמה
בשם "טפילים", מה עושים לו? מקדמים אותו בתפקיד.

אדוני השר, אני חושב שטוב יעשה אם ימשוך את הצעת החוק הזאת – זה יהיה לכבוד
הבית – ויביא הצעה שתהיה בקונסנסוס. תודה רבה.

היו"ר א' בורג:

תודה רבה. אחרון הדוברים – חבר הכנסת עבד-אלמאלכ דהאמשה. אני מבקש
מהמזכירות לצלצל. לאחר מכן, אדוני השר, אתה רוצה להשיב?

שר המשפטים י' ביילין:

כן.

היו"ר א' בורג:

כל המצלצל מצלצלין לו.

עבד-אלמאלכ דהאמשה (הרשימה הערבית המאוחדת):

כבוד היושב-ראש, חברי הכנסת, כבוד שר המשפטים, נראה שמזלך איננו עדיף ממזלו
של שר האוצר אברהם בייגה שוחט. אנחנו בכלל חיים בימים שבהם כל כך רע לממשלה
וכל כך רע למעשיה. היינו מצפים לרפורמה שבאמת יש בה כדי להושיע את האזרחים
קודם כול, את מערכת המשפט כולה, ולא לרפורמה אשר באה רק כדי להעמיק את
העוול והאי-צדק החברתי המשווע שבו אנו שרויים.

מה מוצע כאן? – שאזרח רגיל, אזרח פשוט, "עמך", לא יוכל לחלום בחיים שלו
להגיע לבית-המשפט העליון, לערער באיזה ערעור ולהגן על זכותו לזכות למשפט
צדק. לאיזה אזרח יש 50,000 שקל להפקיד במזומן בבית-המשפט, רק כדי שהוא יוכל
להיכנס ויהיה לו יומו בבית-המשפט העליון?

אם נסתכל על הדרג הנמוך לפי הרפורמה הזאת, הרי שרוצים להציף את בית-המשפט
השלום בכל המשפטים ובכל הדיונים, כאשר מן הידועות ומן המפורסמות הוא,
שהשופטים שם הם שופטים מתחילים, הם שופטים שנבחרו כאילו לתפקיד של ניסיון,
כדי לראות אם הם יוכלו להצליח במלאכה בבית-המשפט השלום או לא. איך אפשר
להפקיד זאת בידי השופטים האלה, המתחילים, הבלתי-מנוסים, אשר בהרבה מקרים
הוכח שאין להם יכולת ומיומנות לעשות משפט צדק? איך אפשר לתקן את המשפטים
שהם עשו? לערער למחוזי? ומה יהיה לנו במחוזי?

אנחנו שותפים לדעה שנחוצה רפורמה בבתי-המשפט. אני שותף לדעה שנחוצים הרבה
מאוד תיקונים במערכת. אבל לא אלה התיקונים, אדוני שר המשפטים, לא זו הדרך
שיש ללכת בה.

אם אנחנו רוצים באמת לשמור על כבודו של בית-המשפט העליון ולתת לו להתפנות
לדברים החשובים, לעניינים שברומו של עולם, לבג"ץ ולעניינים חוקתיים – זה
דבר מצוין. אבל אנחנו צריכים לתת גם בדברים האחרים את האפשרות ואת הזכות
לאזרחים להגיע לשם. אז אולי נוסיף עוד שופטים בבית-המשפט העליון. מה הבעיה?
תקציבים יש. מיליארדים יש לכל מיני דברים. התקציב קיים. בראשית השנה יש לנו
תקציב של 130 מיליארד שקל, אז שיקצו מיליארד שקל לבתי-המשפט. מה הבעיה?
שיהיו בבית-המשפט העליון 20 שופטים במקום 12 השופטים דהיום, ושמונה מתוך
ה-20 האלה יוכלו להתפנות למשפטים אזרחיים ולמשפטים אחרים, כפי שאכן נעשה עד
עכשיו.

לכן, אדוני יושב-ראש הכנסת וכבוד שר המשפטים, אני בדעה, שהרפורמה הזאת לא
בשלה, לא נכונה, לא במקומה; אתה צריך לחשוב עליה פעמיים ולחזור אלינו עם
חוק צודק יותר, נכון יותר, אשר יש בו מצד אחד כדי לתקן את העוול ואת הסחבת
בבתי-המשפט, ומצד שני, לשמור על הרמה של השופטים, תוך מתן אפשרות לעשיית
הצדק לכל האזרחים ולא רק לאלה שיש להם 50,000 שקל ויותר להפקיד בבית-המשפט
כדי להגיע לערעור ולזכות בערעור. תודה רבה.

היו"ר א' בורג:

תודה רבה לחבר הכנסת דהאמשה. אדוני השר, תשובה. לאחר מכן, אחרי דברי השר,
חבר הכנסת יאיר פרץ ביקש להודיע הודעה בשם כמה סיעות. אדוני יתכונן.

חבר הכנסת מילוא. השר שוחט. חבר הכנסת מילוא. תודה רבה. חבר הכנסת מוסי רז.
חבר הכנסת רז. תודה רבה. כבוד השר, בבקשה.

שר המשפטים י' ביילין:

כבוד היושב-ראש, כנסת נכבדה, כאשר נכנסתי לתפקידי כשר המשפטים לפני כשנה
היה מונח על שולחני דוח ועדת-אור והיתה מונחת הצעת חוק שנבעה מן הרפורמה
הזאת.

היו"ר א' בורג:

חבר הכנסת אזולאי, יש מניין. ה"עוילם" עוד לא הגיע. בבקשה.

שר המשפטים י' ביילין:

היו אז אנשים בבית הזה, היו שופטים והיו עורכי-דין שהסבו את תשומת לבי לכך
שהרפורמה הזאת בעייתית, משום שהיא פותרת אולי בעיות לבית-המשפט העליון ולא
לערכאות אחרות.

היו"ר א' בורג:

חבר הכנסת שטרית, אנחנו רוצים לראות את פניך היפים.

שר המשפטים י' ביילין:

במשך שנה שלמה התקיימו דיונים עם כל הגורמים הנוגעים בדבר, עם שרי משפטים
לשעבר שיושבים כאן, עם חברי כנסת, עם עורכי-דין, עם שופטים, עם אנשי
האקדמיה, והחוק שמובא כאן היום הוא חוק שונה מאוד מהחוק ההוא. הוא מביא
בחשבון את ההערות, הוא לא נעשה בחופזה. לפי דעתי, רוב ההערות שהושמעו כאן
היום התייחסו לוועדת-אור המקורית ולא לחוק שמונח לפניכם.

הכוונה היא להקל אומנם על בית-המשפט העליון, אבל הוא לא יהפוך להיות
בית-משפט לחוקה, משום שאולי במקום ב-10,000 תיקים הוא יטפל ב-7,000-6,000
תיקים, ועדיין הוא בית-משפט עליון. בית-משפט השלום לא ידון בעתיד במה
שהוזכר כאן. הוא לא ידון ב-20 שנה, הוא לא ידון בהריגה. הוא לא ידון ברצח.
מעט מאוד מהסמכויות הועברו אליו בפלילים, ולגבי המשפט אזרחי הוא קיבל
סמכויות של עד 2.5 מיליוני שקלים. יש גם מקום למינוי שופטים נוספים כדי
להקל את העומס, והרעיון של מרכז ניתוב התיקים, שמוריד את מספר התיקים שבאים
לראיות מ-25% ל-2%, הוא בעצם ההקלה האמיתית על בית-משפט השלום.

אני מבקש מחברי הכנסת להצביע היום בעד החוק הזה ולהביא את ההערות שלהם
לקראת הקריאה השנייה לוועדת החוקה, חוק ומשפט. תודה רבה.

היו"ר א' בורג:

תודה רבה. חבר הכנסת פרץ, רצית להודיע הודעה. בבקשה.

יאיר פרץ (ש"ס):

אדוני היושב-ראש, כנסת נכבדה, בשם סיעות ש"ס, המפד"ל ויהדות התורה, אני
מבקש להפוך את ההצבעה על הצעת החוק להצבעת אי-אמון בראש הממשלה. תודה רבה.

היו"ר א' בורג:

תודה רבה. אי לכך, על-פי הצעת חבר הכנסת יאיר פרץ בשם שלוש סיעות, ההצעה
הופכת, על-פי סעיף 36 לתקנון הכנסת, להיות הצעת אי-אמון.

חבר הכנסת פרץ, הדיון היה דיון משולב בשני חוקים.

יאיר פרץ (ש"ס):

לגבי שניהם.

היו"ר א' בורג:

לגבי שני החוקים? לכן ההצבעה לא תתקיים היום ותתקיים במועד הבא שבו אפשר
לקיים דיון כזה והצבעה כזאת. בשבוע הבא. אתם לא רוצים לבוא?

יצחק כהן (ש"ס):

לא.

היו"ר א' בורג:

תודה. היא תתקיים בפעם הבאה שאפשר להצביע הצבעה מן הסוג הזה. תודה רבה.

מאיר שטרית (הליכוד):

אדוני היושב-ראש, אפשר לומר משהו מהמיקרופון?

היו"ר א' בורג:

בבקשה.

מאיר שטרית (הליכוד):

אדוני היושב-ראש, אני רוצה להודיע בשם הליכוד, על דעת יושב-ראש סיעתי
וחברי, חבר הכנסת ראובן ריבלין, מאחר שבכנסת היום נוצר מצב שהבאתם כל כך
הרבה חוקים להצבעה ואין כאן אנשים ואין פה דיון, אני מודיע לך, אדוני
היושב-ראש, בשם סיעת הליכוד, שאנחנו רואים בכל הצעות החוק שנותרו להצבעה
הצעות אי-אמון בראש הממשלה, ולכן לא תתקיים שום הצבעה היום.

יצחק כהן (ש"ס):

תודה רבה.

היו"ר א' בורג:

אתם מוציאים אי-אמון לפני הסוגריים? לדעתי על-פי התקנון צריך ליהנות מזה,
האחד אחרי השני, הצעה אחר הצעה.

חבר הכנסת שטרית, אני מבקש שתעביר את המסר לחבר הכנסת ריבלין, אתה דיברת
בשמו. חברי הכנסת, אני יכול לבקש לשבת? תודה רבה. חבר הכנסת ריבלין, אני
מעביר לך מסר דרך חבר הכנסת שטרית, כל הצעת חוק שתעלה כאן בסוף הדיון שלה,
תבקשו אי-אמון – – –

ראובן ריבלין (הליכוד):

נתייחס לכל דבר לגופו – – –

היו"ר א' בורג:

לגופו של מי?

ראובן ריבלין (הליכוד):

לגופם של המציעים ולגופם של החוקים.

היו"ר א' בורג:

תודה רבה.

הצעת חוק הכנסת (תיקון מס' 14) (היועץ המשפטי לכנסת), התש"ס–2000

(קריאה ראשונה)

היו"ר א' בורג:

רבותי, רק נושא אחד שדומני שאיננו שנוי במחלוקת ועוד נפל קודם בעידן
האי-הצבעות בשל האזכרה של ז'בוטינסקי, זיכרונו לברכה, סעיף י"ז בסדר-היום,
הצעת חוק הכנסת (תיקון מס' 14) (היועץ המשפטי לכנסת), מטעם ועדת הכנסת. היה
דיון, אנחנו רק ניגשים להצבעה. חבר הכנסת ריבלין, על זה אין לכם אי-אמון,
נכון? תודה.

חברי הכנסת, אנחנו ניגשים להצבעה על הצעת חוק הכנסת (תיקון מס' 14) (היועץ
המשפטי לכנסת). ניתן להצביע. בבקשה.

הצבעה מס' 63

בעד ההצעה להעביר את הצעת החוק לוועדה – 55

נגד – אין

נמנעים – אין 

ההצעה להעביר את הצעת חוק הכנסת (תיקון מס' 14) (היועץ המשפטי לכנסת),

התש"ס–2000, לוועדת הכנסת נתקבלה.

היו"ר א' בורג:

55 בעד, ללא מתנגדים, ללא נמנעים. הצעת חוק זו עברה להמשך הכנתה לקריאה
שנייה ושלישית בוועדת הכנסת. תודה רבה.

מאיר שטרית (הליכוד):

אמרת שתמסור הודעה.

היו"ר א' בורג:

צודק חבר הכנסת מאיר שטרית, טוב שיש מי שעושה גם את עבודתו של חבר הכנסת
ריבלין, גם את עבודתו של היושב-ראש.

בסעיף הזה כלול סעיף שהוא תאריך הפרישה של היועץ המשפטי על-פי החוק החדש
שקבוע היום לגיל 70. על-פי עמדת חבר הכנסת שטרית וגם עמדתי שלי, הנושא הזה
עולה להצבעה בהנחה שהוועדה תדון בעמדתנו ובעמדת רבים אחרים, שגיל הפרישה
יהיה גיל 65. אמת, חבר הכנסת שטרית?

מאיר שטרית (הליכוד):

אמת לאמיתה.

היו"ר א' בורג:

אני מודה לאדוני.

אופיר פינס-פז (ישראל אחת):

רגע, על מה צריך להצביע?

היו"ר א' בורג:

כבר הצבענו, זה בסדר, בתר דעבדין מתמלכין – תסביר לו בבקשה, חבר הכנסת
רביץ.

הצעת חוק איסור הלבנת הון, התש"ס–2000

(קריאה שנייה וקריאה שלישית)

היו"ר א' בורג:

אנחנו עוברים לסעיף י"ח בסדר-היום: הצעת חוק איסור הלבנת הון, התש"ס–2000.
יושב-ראש הוועדה, בבקשה.

יעקב ליצמן (יהדות התורה):

יש אי-אמון על זה?

אמנון רובינשטיין (יו"ר ועדת החוקה, חוק ומשפט):

לא, לא מצביעים על זה.

יעקב ליצמן (יהדות התורה):

אנחנו נצביע אי-אמון על זה.

היו"ר א' בורג:

אני מאוד שמח, חברים, אנחנו נמשיך.

אמנון רובינשטיין (יו"ר ועדת החוקה, חוק ומשפט):

אדוני יושב-ראש הכנסת, רבותי חברי הכנסת, על הצעת חוק זאת ישבה חודשים
ארוכים ועדת משנה – – –

היו"ר א' בורג:

חברי הכנסת התומכים והמתנגדים, חבר הכנסת דוד טל, ידידי הטוב, אני מבקש.
חבר הכנסת גפני, תודה. חבר הכנסת ריבלין, אני מודה לאדוני על הסיוע. אדוני
יושב-ראש הוועדה, בבקשה.

אמנון רובינשטיין (יו"ר ועדת החוקה, חוק ומשפט):

אדוני היושב-ראש, כנסת נכבדה, על הצעת חוק זו עבדה בישיבות ארוכות וממושכות
וקשות ועדת משנה בראשותה של חברת הכנסת ציפי לבני. קודם כול, אני רוצה
להודות לה; היא גם תציג את החוק.

היו"ר א' בורג:

חבר הכנסת גפני, אתה מפריע ליושב-ראש הוועדה להסכים לדבריך.

אמנון רובינשטיין (יו"ר ועדת החוקה, חוק ומשפט):

קודם כול, אני רוצה לבטא את תודתי ואת תודת חברי הוועדה לחברת הכנסת ציפי
לבני ולחברי ועדת המשנה, שעשו עבודה מצוינת.

אני מבקש להפנות את תשומת הלב לשני דברים בלבד: אנחנו מביאים את החוק הזה
בשתי גרסות לגבי סעיף 4. גרסה א' דורשת ידיעה לצורך ההרשאה של מי שעושה
פעולה ברכוש אסור. גרסה ב' לא דורשת ידיעה, היא מסתמכת על עקרונות המשפט
הפלילי הרגילים, אבל היא מוסיפה הגנה אחרת, הגנה שנוספת לסעיף 6(א) בפסקה
(3). בסעיף 6(א) בפסקה (3), אם מתקבלת גרסה ב' לסעיף 4, תיתוסף פסקה (3)
לסעיף זה. הפסקה אומרת, שאם אדם הוכיח שפעל בתום לב ובמהלך העניינים הרגיל,
הוא לא אחראי בפלילים. לדעתי זו גם הגנה מספקת לעורכי-דין. אין כאן שום
בעיה ספציפית, לקחנו את הפסקה הזאת מהחוק האנגלי.

רבותי חברי הכנסת, חברת הכנסת לבני תסביר את העניין, אבל אם רוצים להילחם
בעניין הזה של הלבנת הון באמצעות פעולות שונות, פוגעים בזכויות מוקנות כפי
שעושה כל העולם, הברירה בפנינו להצטרף לעולם הנלחם בהון השחור, או להישאר
קבוצה נבדלת, ואז גם ייגרמו נזקים גדולים מאוד לישראל על-ידי סנקציות
שיינקטו נגדנו.

לכן, חברי הכנסת, אני מבקש להצביע בעבור הצעת החוק הזאת. אני באופן אישי
תומך בגרסה ב', אבל זו כמובן לא עמדת הוועדה.

אני מבקש להסיר את כל ההסתייגויות.

מאיר שטרית (הליכוד):

אדוני, אתה יכול להסביר מה ההבדל בין שתי הגרסאות?

אמנון רובינשטיין (יו"ר ועדת החוקה, חוק ומשפט):

חבר הכנסת שטרית, ההבדל בין שתי הגרסאות הוא זה, שלפי גרסה א' צריך להוכיח
שמי שעשה פעולה ברכוש אסור ידע. המלה ידיעה מוגדרת, למעט עצימת עיניים
כמשמעותה בחוק העונשין. לעומת זאת, בגרסה ב' לא צריך להוכיח ידיעה. הנאשם
או הנתבע צריך להוכיח שהוא פעל בתום לב. זה ההבדל המרכזי.

היו"ר א' בורג:

תודה. חברת הכנסת לבני, בתור יושבת-ראש ועדת המשנה, את רוצה לדבר? ואז ניגש
להסתייגויות, אלא אם כן מושכים אותן.

ציפי לבני (יו"ר ועדת המשנה):

אדוני היושב-ראש, כנסת נכבדה, אני רוצה להודות קודם כול ליושב-ראש הוועדה,
חבר הכנסת אמנון רובינשטיין, שנתן לי את הזכות לקחת חלק בחקיקה כל כך חשובה
ומינה אותי ליושבת-ראש הוועדה.

קיימנו ישיבות רבות, ארוכות, יחד עם משרד המשפטים. אני רוצה גם להודות
ליועץ המשפטי של הוועדה, השופט בדימוס שלמה שהם, שנלחם כאריה על זכויות
הפרט. למזכירת הוועדה, דורית ואג, שבילתה אתנו שעות ארוכות. כמובן לחברי
הוועדה שהשתתפו בדיונים, חברת הכנסת ענת מאור, שתרמה גם היא מתוך רצון כן
למנוע את הלבנת ההון במדינת ישראל.

אולי היה צריך לפתוח ולומר שמדובר בהצעה של משרד המשפטים. הגברת גלוריה
וייסמן לא נמצאת אתנו כאן היום, וכן הגברת קרפ, אבל בוודאי הגברת גלוריה
וייסמן וגם הגברת קרפ עבדו שעות ארוכות ומגיע להן בוודאי הקרדיט.

חברים, ישראל מצטרפת היום לשורה של מדינות בעולם שנלחמות בפשע המאורגן.
היום מדינת ישראל עדיין נכללת ברשימה שחורה של מדינות מלבינות הון, על
המשמעות החמורה שיש לכך מבחינה כלכלית. יש חשיבות רבה בוודאי מבחינה
בין-לאומית וכלכלית לפעול על מנת שישראל תצא מרשימה שחורה זו, אבל קודם כול
וראשית כול, מטרתו של חוק זה וחשיבותו היא לקיום חברה תקינה במדינת ישראל.
כשמדינה הופכת למקום נוח לפשע המאורגן, כשמדינה הופכת למקום מקלט להלבנת
הון, ממילא היא הופכת גם למקום מושבו של הפשע המאורגן, ואנחנו מדברים,
רבותי, על עבירות של סמים קשים, של זנות, ועל עבירות שקבענו במפורש כעבירות
שאופייניות לפשע המאורגן הבין-לאומי.

נכון, והיינו ערים בוועדה לכך שמלחמה בפשע המאורגן עלולה לפגוע באינטרסים
חשובים לא פחות של אזרחי מדינת ישראל, למשל בפרטיותם ובהגנות נוספות
שמוקנות להם ובדין מכוח חוקי מדינת ישראל. עשינו עבודה קשה בוועדה על מנת
לנסות ולאזן את האינטרסים האמורים.

ראובן ריבלין (הליכוד):

רק תגידי לי, הנושא של מחשבה פלילית – – –

ציפי לבני (יו"ר ועדת המשנה):

אני אסביר. אני אתייחס לשתי הגרסאות.

בתהליך העבודה עבדנו קשה כדי לנסות ולאזן את האינטרסים, האחד הוא המלחמה
בפשע המאורגן והשני הוא שמירה על זכויות יסוד של אזרחי מדינת ישראל, ואם
יורשה לי להגיד, אני חושבת שהגענו לתוצאה ראויה.

אחת ההתלבטויות – חבר הכנסת ריבלין, אני עונה ממש לך עכשיו – היתה לעניין
גרסה א' וגרסה ב'. החוק קובע קודם כול, שאדם שעושה פעולה של הלבנת הון
במטרה להסוות את זהות הנכס, ממילא הינו עבריין, וקבענו עונש חמור ביחס לזה,
ועל כך אין מחלוקת. המחלוקת התעוררה במקום שהגענו לאנשים שמוצאים עצמם
שותפים לעבירה בכך שהם עושים פעולה ברכוש שהוא עצמו הופק מעבירות אחרות,
למשל, מעבירות של סמים קשים. אותו אדם שעושה את הפעולה יכול למצוא את עצמו
מואשם בעבירה של הלבנת הון. מדוע? אומנם החוק קבע שיש צורך בידיעה, אבל חוק
העונשין, החלק הכללי, קובע, שידיעה משמעה גם עצימת עיניים, ולכן הגרסה
הראשונה שמוצגת בפניכם קובעת במפורש – – –

ראובן ריבלין (הליכוד):

חובת ההוכחה בעצימת עיניים היא על הנאשם?

ציפי לבני (יו"ר ועדת המשנה):

– – – ממילא גרסה א', שמופיעה כאן לפניכם, קובעת במפורש, שעל מנת שיורשע
אדם בפלילים הוא צריך שתהיה לו ידיעה שאיננה עצימת עיניים; זאת אומרת,
ידיעה ממש, מחשבה פלילית, ידיעה שהרכוש הזה הופק ממקור בלתי כשר. עשינו כאן
חריג לחוק העונשין, חלק כללי, אבל לטעמי זהו הפתרון הראוי.

ההצעה השנייה, של יושב-ראש הוועדה, מציעה, שהגדרת הידיעה תישאר כידיעה
שכוללת עצימת עיניים, אבל תהיה הגנה לאותו אדם בבית-המשפט אם יטען שעשה את
הפעולה בתום לב ובמהלך העניינים הרגיל. זאת הגרסה השנייה.

אם כן, חברי, שתי הגרסאות דורשות ידיעה. האחת דורשת ידיעה שאיננה עצימת
עיניים אלא ידיעה ממש, וזוהי גרסה א'. אני חושבת שזאת הגרסה שתאפשר חיי
מסחר תקינים למי שנמצא בתום לב בפעילות עם רכוש שעלול להיות רכוש נגוע.
הגרסה השנייה נותנת לו הגנה, אבל ניתן יהיה להאשים אותו או להגיש נגדו כתב
אישום במקום שבו הוא ידע גם אם הוא עצם את עיניו.

ראובן ריבלין (הליכוד):

עוד הרבה, חברת הכנסת לבני? סליחה, אבל לחץ המחוקקים הנוספים העומדים בתור
כבד מאוד הערב.

ציפי לבני (יו"ר ועדת המשנה):

אבל הייתי רוצה להתייחס להסתייגויות עוד מעט.

ראובן ריבלין (הליכוד):

בסדר גמור, אני רק רומז.

ציפי לבני (יו"ר ועדת המשנה):

קיבלתי את הרמז.

ראובן ריבלין (הליכוד):

זאת פעם ראשונה שמטפלים בזה לעניין.

ציפי לבני (יו"ר ועדת המשנה):

תודה. משמעות החוק היא, רבותי, שלאחר חקיקתו יוקם מאגר מידע במשרד המשפטים,
מאגר סגור שיועברו אליו דיווחים מהבנקים. המאגר הזה לא יוכל להעביר מידע
ביחס לעבירות שאינן עבירות שכלולות בתוספת, גם לא לגורמי חוץ, אלא אם כן
העבירה שבגינה הם מבקשים את המידע הינה מסוג העבירות שקבענו בתוספת. תיירים
שנכנסים לארץ יצטרכו לדווח על כסף מזומן שהם נושאים אתם, אך החלטנו להתחשב
בעולים חדשים ולקבוע, שעולה חדש יצטרך לדווח על מזומן, רק על הסכום ולא על
מקורו, ובלבד שהסכום המזומן עולה על מיליון שקל, דבר שמקל כמובן על כל מי
שבא כשמיטלטליו עמו.

בתשובה על הסתייגויות קיימות: הסתייגות אחת של חבר הכנסת זנדברג מבקשת
להחיל את סעיף 90 לחוק לשכת עורכי-הדין, האוסר על עורך-דין לגלות דברים
ומסמכים שהוחלפו בינו לבין לקוחו. החוק הקיים, אם תתקבל בוודאי גרסה א',
אינו מחייב את עורך-הדין לחקור ולדרוש, אלא יכול לגרום להאשמתו רק במקרה של
ידיעה. על-פי החוק, במקרה של ידיעה יכול עורך-הדין לבחור באחת משתיים: או
שלא לעשות את העסקה, או לעשות את העסקה ולדווח. החוק אינו מחייב עורך-דין
לדווח אם הוא בוחר שלא לעשות את העסקה. אשר לחיסיון, הוועדה השוותה את המצב
שבו לקוח נכנס לעורך-דין ומספר לו על עבירה עתידית, שאז אין חיסיון על
עורך-הדין והוא מחויב לגלות, בהתאמה לעבירות האלה. לכן, לטעמי, ההסתייגות
צריכה להידחות.

מיכאל קליינר (חרות – התנועה הלאומית):

ועל מי חובת הראיה?

ציפי לבני (יו"ר ועדת המשנה):

אין חובת דיווח.

מיכאל קליינר (חרות – התנועה הלאומית):

הוא מבצע את העסקה, הוא טוען שהוא לא ידע והמדינה טוענת שהוא ידע.

ציפי לבני (יו"ר ועדת המשנה):

חובת ההוכחה על המדינה. עליה להוכיח שהוא ידע ידיעה שאיננה עצימת עיניים.
נדמה לי, שהרף שקבענו מאפשר חיי מסחר תקינים, עבודה תקינה של עורכי-דין,
מצד אחד, ומנגד – קבלת מידע סביר מבחינת המשטרה.

מיכאל קליינר (חרות – התנועה הלאומית):

– – –

ציפי לבני (יו"ר ועדת המשנה):

במאה אחוזים. עורכי-הדין מבקשים גם לעשות את העסקה, לקבל את שכר הטרחה, וגם
לא לדווח אחר כך. עם זה אנחנו כוועדה לא הסכמנו, אבל על זה, כאמור, יש
הסתייגות.

לגבי ההסתייגות של חבר הכנסת אברהם רביץ, שביקש שתיקבע רשימה סגורה של
עבירות, שאותן יקבע שר המשפטים, שביחס אליהן יהיו רשויות האכיפה זכאיות
לעשות שימוש במידע – לפי הצעת משרד המשפטים – ואני קוראת – אין הצדקה לצמצם
את השימוש במידע לרשימת עבירות מסוימת, כי משהועבר מידע ומסתבר למשטרה שיש
מידע על עבירות אחרות, כמו לדוגמה מקרה שבו המשטרה מבקשת להאזין האזנת סתר
לאדם בגין עבירה חמורה, אבל תוך כדי האזנת הסתר מסתבר שהוא עבר עבירות
אחרות, הרי ודאי שהמשטרה מחויבת למלא את חובתה גם אם הדרך שהיא גילתה אותה
היתה דרך בקשה לקבל אישור להאזנות סתר.

לגבי ההסתייגות של חבר הכנסת טלב אלסאנע, שהציע לכתוב "פעל בתום לב", במקום
"הוכיח שפעל בתום לב" – הנושא נדון בוועדה ונדחה, שכן מבחינה משפטית נטל
ההוכחה בהגנות מוטל על הנאשם, ועל כן נהוג, כשמחוקקים הגנה ספציפית, לנסח
במפורש, כפי שנוסח בהצעת החוק.

עוד היום, חברי, ישבנו עם חלק מהמסתייגים, העלינו את רף הדיווח לעולים,
גיבשנו הצעה אף יותר טובה מזו שהונחה אמש על שולחן הכנסת, ואני מבקשת מחברי
הכנסת לחשוב על האופי שהם רוצים לשוות למדינת ישראל ולהבין שחובתנו לחוקק
את החוק הזה.

שוב – תודה לכל העוסקים במלאכה.

היו"ר א' בורג:

תודה רבה. אנחנו נעבור להסתייגויות. חבר הכנסת טלב אלסאנע, בבקשה. האם אתה
צריך את כל הזמן, חבר הכנסת אלסאנע? לא?

טלב אלסאנע (הרשימה הערבית המאוחדת):

לא.

היו"ר א' בורג:

ההנמקה, חברי הכנסת, היא לכל מסתייג לכל הסתייגויותיו, כדי לגמור את זה
בפעם אחת.

טלב אלסאנע (הרשימה הערבית המאוחדת):

כבוד היושב-ראש, חברי הכנסת, הצעת החוק הזאת היא הצעת חוק ראויה, והיא באה
להכניס סדר במקום שבו היה קיים ואקום כשלא היה חוק המסדיר את העניין של
ההון השחור. מדינת ישראל היתה אחת המדינות הכמעט-בודדות שהכשירו את ההון
שהגיע דרך סחר בסמים, או אפילו על-ידי מאפיה ממדינה זו או אחרת. הפכה להיות
חגיגה. חוק השבות אפשר גם כן לאנשי הון להגיע, להכשיר ולהלבין את הכסף
שמגיע בצורה לא חוקית, ולאחר מכן להכניס אותו למעגל הכספי החוקי.

למיטב ידיעתי, הצעת החוק, יש בה כמה ליקויים. אני רוצה לציין, שלגבי ההסדר
הקיים לגבי העולים החדשים, כשפוטרים אותם מחובת דיווח עד סכום מסוים וגם
פוטרים אותם מהחובה לגלות את מקורות אותם כספים, לדעתי יש כאן פתיחת פתח
לריקון החוק הזה מהתכלית ומהייעוד האמיתי שלו.

אפשר לומר, שעם העלייה קיים לא רק עניין העברת כספים שחורים. אנחנו, לצערנו
הרב, עדים לתופעה, שדווקא אלה שמגיעים למדינה מתחילים לאמץ אפילו את הגישה
הימנית. היום אני שמעתי איך חבר הכנסת אביגדור ליברמן מתייחס לחברי הכנסת
הערבים שהיו כאן לפני קום המדינה. הוא הגיע רק לפני שנים מספר, והוא מתייחס
אליהם כאילו הם עוברי אורח. אני לא מבין מה הקשר בין העלייה לבין הדעה
הימנית. לכן, החוק הזה לא יפתור את הבעיה של הדעות הימניות, אבל יפתור את
הבעיה של הכשרת כספים שחורים שהגיעו לכאן, ולאחר מכן שימשו לפיתוח פשעים
מאורגנים בתוך המדינה.

בתוך הגרסאות שהועלו כאן, יש לי שתי גרסאות לגבי חובת ההוכחה, כשיש גרסה
אחת שמתייחסת לידיעה ממשית, אמיתית, שבפועל היא מגבילה את יכולת ההעמדה
לדין, כי אחד מהמרכיבים של העבירה הוא ידיעה אמיתית, לא עצימת עין, אלא
מדובר על מי שידע ובכוונה החליט לרכוש אותו נכס כשיש ספק לגבי המקורות שלו.
הגרסה השנייה מסתפקת בעצימת עיניים.

הנוסח המקובל עלי הוא הנוסח הבא: "העושה פעולה ברכוש, בידיעה שהוא רכוש
אסור, והוא מסוג הרכוש המפורט בתוספת השנייה ובשווי שנקבע בה, דינו מאסר
שבע שנים".

אם מגבילים ואם מטילים אחריות ואם יש ענישה כל כך קשה, של מאסר שבע שנים,
לדעתי אי-אפשר להסתפק בעצימת עיניים, כי המרחב בין תום-לב לבין עצימת
עיניים הוא מרחב קטן, ולפעמים אדם לא יכול להסביר, עקב בעיות כלשהן, את
הנסיבות שאליהן הוא נקלע, ואז הוא ימצא את עצמו מועמד לדין על עבירה שדינה
מאסר שבע שנים. במקרים כאלה יש צורך להקפיד הקפדה יתירה ולדרוש ידיעה
אמיתית.

לגבי הצורך בהוכחה, אני סבור שמאחר שעניין תום-הלב הוא טענת הגנה, לא צריך
לומר שעליו להוכיח את תום-הלב שלו. בכל עבירה, על-פי חוק העונשין, אדם שבא
וטוען להגנת צורך, ולפעמים הגנה של תום-הלב או לפעמים הגנה אחרת, מי שמעלה
את טענת ההגנה נושא בנטל ההוכחה. לא צריך לציין בחוק שהנאשם נושא בנטל, כי
מובן מאליו שמי שמעלה את טענת ההגנה הוא הנושא בנטל הוכחתה, כמו שהתביעה
נושאת בנטל להוכיח את כל מרכיבי העבירה ללא שום הבדל.

ברשותך, אדוני היושב-ראש, אני תומך בחוק. לגבי ההסתייגויות שאני העליתי,
אני מסיר אותן, פרט להסתייגות אחת לגבי סעיף 6(א)(3).

היו"ר א' בורג:

אתה תודיע לי בהצבעה, בסדר?

טלב אלסאנע (הרשימה הערבית המאוחדת):

בהצבעה. תודה רבה.

היו"ר א' בורג:

תודה רבה. חבר הכנסת אליעזר זנדברג. קדימה, בשעה 24:00 נגמרת הישיבה. אתם
רוצים לפני?

מאיר פרוש (יהדות התורה):

אחרי.

אליעזר זנדברג (שינוי):

אדוני היושב-ראש, רבותי חברי הכנסת, אני אגש לנמק את ההסתייגות העיקרית
שלי, לסעיף 21, שמציעה להוסיף סעיף קטן (ג) לאותו סעיף ולקבוע, שעל אף
ההוראות של סעיף 21 הקיים, בכל מקרה שבו מתקיימים יחסי עורך-דין–לקוח, יפעל
עורך-הדין על-פי הוראות סעיף 90 לחוק לשכת עורכי-הדין, שעניינן הוא סוד
מקצועי, ולמעשה חיסיון על הדברים שבין עורך-דין ולקוחו.

לפי הצעת החוק הקיימת, מי שמחזיק כסף כנאמן, הופך להיות שותף – – –

היו"ר א' בורג:

לאיזה סעיף אתה מסתייג?

אליעזר זנדברג (שינוי):

לסעיף 21. יש לי שלוש הסתייגויות.

היו"ר א' בורג:

אבל הוא לא מופיע כאן. ההסתייגות הזאת לא מופיעה כאן. כתוב כאן שבסעיפים 7
עד 23 אין הסתייגויות.

קולט אביטל (ישראל אחת):

סעיף 24.

אליעזר זנדברג (שינוי):

כן, זה סעיף 24. התייחסתי למקור. על כל פנים, אדוני היושב-ראש, לפי סעיף 24
להצעת החוק, אדם המחזיק כסף או רכוש כנאמן, הופך להיות שותף לעבירה של
הלבנת הון, אם מקור הכסף היה באחת מן העבירות. כשעורך-דין פועל כנאמן, נוצר
חיסיון בין הלקוח לעורך-הדין.

על-פי הצעת החוק, אותו עורך-דין שאינו בטוח לגבי מקורו של הכסף יכול להבטיח
לעצמו הגנות מסוימות, אבל לקוח שאיננו יכול להסתמך על כך שדברים בינו לבין
עורך-דינו נשארים חסויים מאבד את האפשרות לייצוג הולם. אני חושב שאפשר
להמשיל אותו לחולה שיודע שמה שיאמר לרופאו יצא הלאה לרשות שלישית, לצד
שלישי, והתוצאה תהיה שלקוחות לא יאמרו את האמת לעורכי-דינם.

כאן יהיה נזק כפול, והנזק המרכזי יהיה בסופו של דבר, על-פי דעתי, ללקוח.
אני חושב שאין להעמיד את עורך-הדין במצב הזה ולדרוש ממנו אותו גילוי על מנת
לדאוג בעצם להגנתו ולכיסוי העצמי שלו.

אני חושב שצריך להילחם בהון השחור, ואני חושב שצריכים ללכת קדימה, אבל
המשמעות או החשש שיש, כאשר אומרים לי שעורכי-הדין ישתפו פעולה, הם בעצם
הטלת כתם על עורכי-הדין כולם.

ציפי לבני (יו"ר ועדת המשנה):

אז למה הם רוצים הגנה?

אליעזר זנדברג (שינוי):

בזה אני מסיים, חברת הכנסת לבני. אני חושב שהסיטואציה המסוכנת היא, שכאשר
אדם ידע שהיום הכנסת חוקקה חוק שקובע שעורך-דינו צריך למסור הלאה מידע – –
–

ציפי לבני (יו"ר ועדת המשנה):

– – –

אליעזר זנדברג (שינוי):

יש שתי גרסאות. אחת מהן בפירוש הולכת בכיוון הזה, וזה מה שיש בפנינו כרגע.
אבל הסכנה בעיני היא לדבר רחב יותר – – –

ציפי לבני (יו"ר ועדת המשנה):

האם אתה מוכן להסיר את ההתנגדות – – –

אליעזר זנדברג (שינוי):

– – – תחושה של אנשים בישראל, שאסור, או לא טוב, או חלילה לא כדאי, למסור
את האמת או את העובדות כולן לעורך-הדין. זה יגרום נזק חמור יותר לשירות
שמקבל אדם מעורך-דין בכל מקרה, בכל תחום, לא רק בתחום הזה.

ציפי לבני (יו"ר ועדת המשנה):

אם תתקבל גרסה א', האם תהיה מוכן להסיר את ההתנגדות?

אליעזר זנדברג (שינוי):

נבדוק ונראה מה יהיה. להערכתי, אנחנו לא נגיע להצבעה היום, אבל בפירוש כל
עוד גרסה א' עומדת – אני הבנתי שש"ס מגישה אי-אמון על ההצעה הזאת – – –

ציפי לבני (יו"ר ועדת המשנה):

לא נכון.

אליעזר זנדברג (שינוי):

אבל בכל מקרה, כל עוד גרסה א' עומדת, אי-אפשר שלא להתייחס להסתייגות הזאת.
תודה.

היו"ר א' בורג:

תודה רבה, אדוני. המסתייג הבא – חבר הכנסת אליעזר כהן – איננו, תודה רבה.
חבר הכנסת אביגדור ליברמן – איננו; חבר הכנסת יורי שטרן – איננו. המסתייגת
הבאה – חברת הכנסת ענת מאור, ואחריה נותר רק חבר הכנסת רביץ כמסתייג.

ענת מאור (מרצ):

אדוני היושב-ראש, חברות וחברי הבית, בתוך טירוף המערכות ובתוך כנסת שרוצה
לאבד עצמה לדעת – הרבה מאוד הצעות חוק מאוד חשובות ומאוד רציניות עשויות
ככה לאבד מטעמן החשוב.

אני רוצה לומר לכם, שהצעת חוק איסור הלבנת הון, שהיתה לי הזכות להיות יחד
עם חברת הכנסת ציפי לבני בוועדת המשנה שעבדה עליה לאורך שנה, היא אחד
ההישגים החשובים, בוודאי בחקיקה של הכנסת הזאת, ולצערי היא מגיעה באיחור של
כעשור לעומת כל המדינות הדמוקרטיות המודרניות באירופה, ארצות-הברית
ואוסטרליה.

משרד המשפטים יזם כנס שלמדנו בו איך נאבקים בהלבנת ההון. לצערי הרב, זאת
תופעה מודרנית. מדובר בסחר בנשים, בסחר בסמים, בזנות וגם בעבירות של
שחיתות. ככל שאנחנו לומדים להיאבק באלה שרוצים לעשות את העבירות הללו, הם
משתכללים ביתר שאת.

לא אוכל להרחיב את הדיון בכל סעיפי החוק. אני רוצה לומר, שלגבי סעיף 4,
במחלוקת בין גרסה א' לבין גרסה ב' – אני בהחלט תומכת בגרסה ב', לרבות
התוספת שתבוא בסעיף 6. חברות וחברי הבית, אין פה מאבק בין צדיקים לבין
רשעים. בזמן מלאכת החקיקה כולנו היינו מודעים לאיזון המתחייב בין זכויות
הפרט והחובה שלא לפגוע באזרחים חפים מפשע לבין המחויבות להיאבק בהלבנת הון
מתוחכמת. אני חושבת שאין סיבה לסייע בנושא עצימת העיניים. חוק העונשין כולו
מביא בחשבון את סוגיית עצימת העיניים ומטיל את נטל ההוכחה על זה שעצם
עיניים לכאורה בתום-לב אך למעשה הפך שותף לפשע.

אני רוצה להוסיף עוד דבר. שימו לב, שאם תתקבל גרסה ב', סעיף 6 מוסיף שהוא
לא יישא באחריות הפלילית אם הוא הוכיח שהוא פעל בתום-לב במהלך העניינים
הרגיל.

חברות וחברי הבית, אני חושבת שההסתייגות של חבר הכנסת מודי זנדברג היא
תוצאה של עבודה בלתי סבירה של הלובי של עורכי-הדין. אני רוצה לציין את
הבנקים, שהיו להם הרבה הסתייגויות אבל הם שיתפו פעולה עם תהליך חקיקת החוק.
תדעו לכם שמוטלת פה על הבנקים חובת דיווח בצורה שמהווה שינוי בנורמות
במדינה, והם שיתפו כאן פעולה.

לא נצליח להיאבק בהון שחור אם לא נקים מנגנון ומערכת שיש בהם שינוי דפוסים.
אם תתקבל ההסתייגות של לשכת עורכי-הדין, שבשם הסודיות והחיסיון עוברים פה
מחבר כנסת לחבר כנסת, אנחנו עוזרים להם לעשות עסקות בלתי כשרות.

אליעזר זנדברג (שינוי):

– – –

ענת מאור (מרצ):

אני לא חושדת. חבר הכנסת זנדברג, אני רוצה שלא תכשיל מראש את העמיתים שלך;
שמצד אחד תאפשר להם לשתף פעולה עם הלקוחות בצורה הוגנת; מצד אחר, כאשר
עורך-דין יודע שבא אליו לקוח שעשה עסקה בלתי כשרה, שלא ישתף פעולה.

אני רוצה להודות ליושב-ראש הוועדה חבר הכנסת אמנון רובינשטיין, למשרד
המשפטים, לעורכת-הדין גלוריה וייסמן שבכך סיימה את עבודתה, לעורכת-הדין
יהודית קרפ.

אני חושבת, שבכך שהכנסת תאשר את החוק הזה בגרסאות שיאפשרו את יישומו
ואכיפתו היא תתרום תרומה רבה לנורמות החברתיות במדינה. תודה רבה.

היו"ר א' בורג:

תודה. חבר הכנסת אברהם רביץ, ואחריו, אחרון – חבר הכנסת יורי שטרן. אחר כך
תשובת יושב-ראש הוועדה למסתייגים ותשובת השר.

אברהם רביץ (יהדות התורה):

אדוני היושב-ראש, חברי הכנסת, אני רוצה לומר שאני בעד החוק. זה חוק חשוב.
לא ייתכן שמדינת ישראל תהיה מפלט להלבנת הון שחור, הון של מאפיה. זאת תהיה
בושה וחרפה אם אנחנו נישאר ברשימה השחורה של מדינות שהן ערי מקלט לפושעים
מן הסוג הזה.

יש לפני הסתייגות אחת, ואני מציע לחברי הכנסת להצביע בעדה. באותה הזדמנות
שבה אנחנו מחייבים עורכי-דין, או כל אדם שהגיע לידיו מידע או חשד על הלבנת
הון – לפי גרסה מסוימת – הוא חייב למסור את המידע הזה, אני חושב שצריך
לסייג את זה כדי שלא נגרום לכל אדם בישראל להיות על כורחו מה שנקרא בלשון
העם "מלשינון למס הכנסה". לכן אני מסייג בהסתייגות שלי, שהמידע הזה, כפי
שאסור לו לעבור למוסדות אחרים, הרי אסור להשתמש בו לצורך מס הכנסה.

אני ממליץ לחברי חברי הכנסת להצביע בעד גרסה א' מבין שתי הגרסאות המונחות
לפנינו.

אני חושב שגם ההסתייגות של חבר הכנסת מודי זנדברג היא ראויה, כדי לשמור על
החיסיון של עורכי-הדין, ואני אצביע בעבורה. תודה.

היו"ר א' בורג:

תודה. אחרון – חבר הכנסת יורי שטרן, אתה והשר.

יורי שטרן (האיחוד הלאומי – ישראל ביתנו):

כבוד היושב-ראש, כבוד השרים, חברי הכנסת, דיברו לא מעט על חשיבות החוק,
ובמציאות הכלכלית העולמית יש מקום לחוקק היום במדינת ישראל חוק זה, אלא
שמדובר במדינה קולטת עלייה מארצות מסובכות, אפשר להגיד, מארצות שלא תמיד
אפשר להוציא מהן את הרכוש או לממש בהן את הנכסים או להוציא את הכסף, ולא
תמיד אפשר לגלות את פרטי העסקה. אנחנו מדינה שקולטת עלייה מארצות
ברית-המועצות לשעבר, או מפרס, או מדרום-אפריקה, או ממדינות דרום-אמריקה,
ובחקיקה הזאת המדינה צריכה להתחשב במצבים האלה.

חוץ מזה, בהצעה המקורית של החוק שהוגשה כבר אתמול להצבעה בקריאה שנייה
ושלישית היו סעיפים שבעיני ובעיני חברי סיעתי היו דרקוניים, כי הם נגעו
להפרת חופש הפרט ועקרונות הצדק שמדברים על כך כי אדם חף מפשע כל עוד לא
הוכח אחרת וחובת ההוכחה היא על מי שמאשים, במקרה זה על המדינה. ואכן היום,
ברגע האחרון בעצם, אילצנו את מציעי החוק, את משרד המשפטים, לבוא אתנו במגע.
הודות לרצון הטוב של יושב-ראש ועדת החוקה, חוק ומשפט, חבר הכנסת אמנון
רובינשטיין, וחברת הכנסת ציפי לבני, שעבדה על הכנת החוק, ישבנו בישיבה
מיוחדת עם נציגי משרד המשפטים והכנסנו לא מעט שינויים בטקסט של החוק,
והטקסט שהוגש כעת להצבעה הוא הטקסט המתוקן.

מה הם השינויים בגדול? שינוי ראשון, בסעיפים הנוגעים למסירת מידע ולכל מיני
תקנות והחלטות ספציפיות שאמור היה לקבל שר המשפטים, או השר לביטחון פנים,
הכנסנו גם את חובת ההתייעצות עם השר הנוגע בדבר. במקרים מסוימים זה יכול
להיות שר הקליטה, במקרים אחרים זה יכול להיות אולי אחד השרים הכלכליים.

השינוי השני נגע ליכולת לחלט את רכושו של אדם כאשר הוא לא נמצא בארץ.
החלטנו לשנות את הסעיף הזה, והיום כתוב: לא נמצא בארץ דרך קבע. לא יכול
להיות שאדם נמצא בחוץ-לארץ ומחליטים לחלט את רכושו בהליך של צו בית-משפט
וללא הגשת כתב אישום רק מפני שהוא לא נמצא בארץ, כשיכול להיות שהוא בחופשה,
או שהוא נעדר באופן זמני. כלומר, זאת מידת הגנת הפרט שהכנסנו בחוק.

אנחנו גם הגדלנו את הסכום שעולה חדש לא חייב לדווח עליו בכניסה או ביציאה
מהארץ למיליון שקל, במקום הסכומים שהיו קודם, שגם הם הועלו הודות ללחצים
שהפעלנו.

אני חושב שהחוק בגרסה הנוכחית הוא מאוזן יותר. עדיין יש אתו בעיות לא
מעטות, ונצטרך לעבוד לא מעט על מנת שמידת ההגנה לאזרח ולייחודיות שיש
למדינת ישראל תקבל ביטוי יותר אותנטי ויותר נכון בחוק ובתקנות המלוות אותו.

היו"ר א' בורג:

תודה. חבר הכנסת רובינשטיין, בבקשה, תשובה למסתייגים. אחר כך אדוני השר,
וניגש להצבעה.

אמנון רובינשטיין (יו"ר ועדת החוקה, חוק ומשפט):

אדוני יושב-ראש הכנסת, כנסת נכבדה, אני מבקש להסב את תשומת לב חברי הכנסת
לכך שאני מבקש להביא לקריאה שנייה ושלישית את החוק, לרבות דף התיקונים
שמופיע בסוף.

אני רוצה להתייחס לשתי הסתייגויות: של חבר הכנסת זנדברג ושל חבר הכנסת
רביץ. חבר הכנסת זנדברג, בכל אחת מהגרסאות של סעיף 4, אני מציע שנצביע אחת
נגד השנייה.

היו"ר א' בורג:

בגרסאות של סעיף 4 אני מציע אחת נגד השנייה ואז את הסתייגות טלב אלסאנע.

אמנון רובינשטיין (יו"ר ועדת החוקה, חוק ומשפט):

בכל אחת מהגרסאות האלה, עורך-דין שפועל בתום-לב בתחום מקצועו מוגן, גם
בגרסה א' שחברת הכנסת לבני תומכת בה וגם בגרסה ב' שאני תומך בה. אז אני
חושב שזה נזק לעורכי-הדין ליצור הגנה מיוחדת כאן.

חבר הכנסת רביץ, אני מסכים אתך שהעברת המידע צריכה להיות מוגבלת, אבל החוק
קובע ששר המשפטים יקבע את הכללים. אני משוכנע שהוא יקבע כללים בהתחשב בעמדה
שאתה ביטאת כאן.

אברהם רביץ (יהדות התורה):

הוא יושב על-יד שר האוצר.

אמנון רובינשטיין (יו"ר ועדת החוקה, חוק ומשפט):

על כל פנים, אני מבקש מחברי הכנסת להצביע בעד החוק.

היו"ר א' בורג:

תודה רבה. כבוד השר והצבעה.

שר המשפטים י' ביילין:

אדוני היושב-ראש, כנסת נכבדה, ראשית אני רוצה להצטרף למודים מקרב לב על
העבודה שנעשתה כאן, עבודה של הרבה מאוד זמן, הרבה מאוד שעות, על-ידי חברת
הכנסת ציפי לבני ועל-ידי יושב-ראש הוועדה אמנון רובינשטיין.

עמדת הממשלה תומכת בגרסה ב' של סעיף 4. אנחנו מבקשים בעצם להשאיר את הנוסח
המקורי של הסעיף כפי שהוצע על-ידי משרד המשפטים והתקבל גם בקריאה הראשונה.

לפי גרסה זו, על התביעה יהיה להוכיח, כי אותו אדם שעשה פעולה ברכוש אסור
היה מודע לכך שהרכוש הוא רכוש אסור וכי ההתנהגות שלו נכנסה לגדר פעולה
ברכוש אסור, או שחשד בכך, אך נמנע מלברר זאת. חשד ממשי זה הינו מה שמוגדר
כעצימת עיניים, והוא מצב מיוחד של מודעות, אבל הוא בפירוש מודעות שהיא תנאי
להתקיימות העבירה. תודה רבה לך.

היו"ר א' בורג:

תודה רבה, אדוני השר.

אנחנו נעבור לשלב ההצבעות. שימו לב, אנחנו מתחילים בהסתייגויות. יש כמה
הסתייגויות של קבוצת חברי כנסת לשם החוק. מעוניינים להסיר או מעוניינים
להצביע? חבר הכנסת שטרן, להסיר?

יורי שטרן (האיחוד הלאומי – ישראל ביתנו):

להסיר.

היו"ר א' בורג:

תודה. חברת הכנסת ענת מאור?

ענת מאור (מרצ):

להסיר את הכול.

היו"ר א' בורג:

להסיר. חבר הכנסת אביגדור ליברמן – איננו. חבר הכנסת אליעזר כהן?

אליעזר כהן (האיחוד הלאומי – ישראל ביתנו):

להסיר.

היו"ר א' בורג:

תודה. חבר הכנסת אליעזר זנדברג?

אליעזר זנדברג (שינוי):

להסיר, למעט ההסתייגות לסעיף 24.

היו"ר א' בורג:

אחד-אחד, יותר נוח לי. חבר הכנסת טלב אלסאנע, לשם החוק?

טלב אלסאנע (הרשימה הערבית המאוחדת):

אפשר להסיר.

היו"ר א' בורג:

תודה. לכן אנחנו נצביע, לרבות הלחלופין בהסתייגויות.

אנחנו נצביע על שם החוק כהצעת הוועדה בקריאה שנייה. חברי הכנסת, ניתן
להצביע. בבקשה.

הצבעה מס' 64

בעד שם החוק – 55

נגד – אין

נמנעים – אין

שם החוק נתקבל.

היו"ר א' בורג:

תודה. 55 בעד, ללא מתנגדים וללא נמנעים. שם החוק אושר כהצעת הוועדה.

הסתייגויות לסעיף 1. חברת הכנסת ענת מאור?

ענת מאור (מרצ):

מסירה.

היו"ר א' בורג:

תודה רבה. חבר הכנסת טלב אלסאנע?

טלב אלסאנע (הרשימה הערבית המאוחדת):

מסיר.

היו"ר א' בורג:

תודה. חבר הכנסת אליעזר כהן?

אליעזר כהן (האיחוד הלאומי – ישראל ביתנו):

מסיר.

היו"ר א' בורג:

תודה. חבר הכנסת אביגדור ליברמן – איננו. חבר הכנסת יורי שטרן?

יורי שטרן (האיחוד הלאומי – ישראל ביתנו):

מסיר.

היו"ר א' בורג:

אנחנו נצביע על סעיפים 1, 2 ו-3, משום שלסעיפים אלה אין כרגע הסתייגויות.
רבותי חברי הכנסת, ניתן להצביע.

הצבעה מס' 65

בעד סעיפים 3-1 – 56

נגד – אין

נמנעים – אין

סעיפים 3-1 נתקבלו.

היו"ר א' בורג:

56 בעד, ללא מתנגדים וללא נמנעים. סעיפים אלה אושרו גם הם כהצעת הוועדה
בקריאה שנייה.

שימו לב להצבעה בסעיף 4. יש שתי גרסאות – אנחנו נצביע גרסה מול גרסה. אם
מתקבלת גרסה ב', יש לה הסתייגות נוספת, שהיא הסתייגות של חבר הכנסת טלב
אלסאנע לסעיף 6.

עקבו אחרי דברי. מי שמצביע בעד, הוא בעד גרסה א'. מי שמצביע נגד, הוא בעד
גרסה ב'. חברי הכנסת, ניתן להצביע. בבקשה.

יוסי שריד (מרצ):

– – –

היו"ר א' בורג:

אני עוצר את ההצבעה. הצבעה 66 בוטלה. חברי הכנסת, שימו לב, אני עוצר את
ההצבעה. לסעיף 4 יש שתי גרסאות שעלו מהוועדה: גרסה א' וגרסה ב'. אנחנו
נצביע גרסה מול גרסה, והגרסה שתקבל את הרוב היא הגרסה המחייבת אותנו. מי
שמצביע בעד, מצביע בעד גרסה א'; מי שמצביע נגד, מצביע בעצם בעד גרסה ב'.

חבר הכנסת שריד, אתה מפריע לי בהצבעה. מובן? תודה.

אנחנו יכולים לעבור להצבעה, בבקשה.

הצבעה מס' 67

בעד גרסה א' לסעיף 4 – 43

בעד גרסה ב' לסעיף 4 – 16

נמנעים – אין

גרסה א' לסעיף 4 נתקבלה.

היו"ר א' בורג:

43 בעד גרסה א', 16 בעד גרסה ב'. לכן אני קובע שגרסה א' התקבלה, ומכאן שגם
הסתייגותו הנוספת של חבר הכנסת אלסאנע נפלה, משום שהיא רק לאלטרנטיבה של
גרסה ב'.

ההסתייגות של חבר הכנסת אלסאנע לסעיף 5 עומדת?

טלב אלסאנע (הרשימה הערבית המאוחדת):

מסיר.

היו"ר א' בורג:

הוסרה. ההסתייגות לסעיף 6 נפלה, ולכן אנחנו יכולים להצביע מסעיף 5 ועד סעיף
23 כהצעת הוועדה עם גרסה א' שנתקבלה.

הצבעה מס' 68

בעד סעיפים 23-5 – 58

נגד – אין

נמנעים – אין

סעיפים 23-5 נתקבלו.

היו"ר א' בורג:

58 בעד, ללא מתנגדים וללא נמנעים. סעיפים אלו נתקבלו כהצעת הוועדה.

אנחנו נעבור להסתייגות לסעיף 24 של חבר הכנסת זנדברג. רבותי, אנחנו מצביעים
על ההסתייגות של חבר הכנסת זנדברג, בבקשה.

הצבעה מס' 69

בעד ההסתייגות של חבר הכנסת א' זנדברג לסעיף 24 – 28

נגד – 27

נמנעים – 2

ההסתייגות של חבר הכנסת א' זנדברג לסעיף 24 נתקבלה.

היו"ר א' בורג:

28 בעד, 27 נגד, שני נמנעים, הסתייגות זו נתקבלה.

אנחנו נצביע עכשיו על סעיף 24 לרבות ההסתייגות שנתקבלה בקריאה שנייה. ניתן
להצביע, בבקשה.

הצבעה מס' 70

בעד סעיף 24, כהצעת הוועדה ועם ההסתייגות שנתקבלה – 54

נגד – 1

נמנעים – 2

סעיף 24, כהצעת הוועדה ועם ההסתייגות שנתקבלה, נתקבל.

היו"ר א' בורג:

54 בעד, אחד נגד ושני נמנעים. אני קובע שסעיף זה אושר כנוסח הכולל את
ההסתייגות.

לסעיפים 25 עד 29 אין הסתייגויות, ואנחנו יכולים להצביע. ניתן להצביע.
בבקשה.

הצבעה מס' 71

בעד סעיפים 29-25 – 49

נגד – אין

נמנעים – אין

סעיפים 29-25 נתקבלו.

היו"ר א' בורג:

49 בעד, ללא מתנגדים וללא נמנעים. סעיפים אלה אושרו כהצעת הוועדה.

ההצבעה האחרונה על ההסתייגויות לסעיף 30 – הסתייגות חבר הכנסת אברהם רביץ.
ניתן להצביע, בבקשה.

הצבעה מס' 72

בעד ההסתייגות של חבר הכנסת א' רביץ לסעיף 30 – 39

נגד – 20

נמנעים – אין

ההסתייגות של חבר הכנסת א' רביץ לסעיף 30 נתקבלה.

היו"ר א' בורג:

39 בעד, 20 נגד, ללא נמנעים. הסתייגות זו אושרה.

אנחנו נצביע על סעיף זה לרבות הסתייגותו של חבר הכנסת רביץ. רבותי, בבקשה
להצביע על סעיף זה בקריאה שנייה.

הצבעה מס' 73

בעד סעיף 30, כהצעת הוועדה ועם ההסתייגות שנתקבלה – 60

נגד – אין

נמנעים – אין

סעיף 30, כהצעת הוועדה ועם ההסתייגות שנתקבלה, נתקבל.

היו"ר א' בורג:

60 בעד, ללא מתנגדים, ללא נמנעים. סעיף זה אושר, לרבות הסתייגותו של חבר
הכנסת רביץ.

לסעיפים 39-31 אין הסתייגויות. אנחנו נצביע עליהם כהצעת הוועדה בקריאה
שנייה. ניתן להצביע.

הצבעה מס' 74

בעד סעיפים 39-31 – 60

נגד – אין

נמנעים – אין

סעיפים 39-31 נתקבלו.

היו"ר א' בורג:

60 בעד, ללא מתנגדים וללא נמנעים. סעיפים אלה אושרו כהצעת הוועדה.

אדוני יושב-ראש הוועדה חבר הכנסת רובינשטיין, אנחנו יכולים לעבור לקריאה
השלישית אף שהתקבלו הסתייגויות?

אמנון רובינשטיין (יו"ר ועדת החוקה, חוק ומשפט):

כן.

היו"ר א' בורג:

תודה רבה.

אנחנו נעבור להצבעה בקריאה שלישית על הצעת חוק איסור הלבנת הון,
התש"ס–2000. ניתן להצביע. בבקשה.

הצבעה מס' 75

בעד החוק – 59

נגד – אין

נמנעים – 1

חוק איסור הלבנת הון, התש"ס–2000, נתקבל.

היו"ר א' בורג:

59 בעד, ללא מתנגדים ועם נמנע אחד, אני קובע, שחוק זה, חוק איסור הלבנת
הון, התש"ס–2000, אושר בקריאה שלישית על-ידי הכנסת. תודה רבה.

הצעת חוק ההוצאה לפועל (תיקון מס' 20), התש"ס–2000

(קריאה שנייה וקריאה שלישית)

היו"ר א' בורג:

אנחנו נעבור לנושא הבא בסדר-היום: סעיף כ"א – הצעת חוק ההוצאה לפועל (תיקון
מס' 20), התש"ס–2000; הצעת חוק פ/779. יושב-ראש ועדת החוקה, חוק ומשפט,
בבקשה.

חבר הכנסת רביץ, אתה מחליף אותי?

קריאה:

– – –

היו"ר א' בורג:

מדבר ארוך – לא, אבל עולה לאט.

אמנון רובינשטיין (יו"ר ועדת החוקה, חוק ומשפט):

זה נכון. אברום, חיכיתי לחילופי המשמרות.

היו"ר א' רביץ:

אדוני יושב-ראש ועדת החוקה, חוק ומשפט, בבקשה.

אמנון רובינשטיין (יו"ר ועדת החוקה, חוק ומשפט):

אדוני היושב-ראש, כנסת נכבדה, גם אני מצטרף להצעה לקצר בגלל השעה המאוחרת,
ולכן אומר שהתיקונים המוצעים בחוק זה הם פרי המלצותיה של הוועדה המייעצת
הקבועה לעניין חוק ההוצאה לפועל בראשותו של השופט בר-אופיר. בין השאר מוצע:
א. לשנות את המבחנים אשר על-פיהם נבחר אדם, שאינו פקיד של בית-המשפט, לבצע
הליכים שבתחום סמכותו של מוציא לפועל; ב. לפשט את התנאים להפעלת סמכות ראש
ההוצאה לפועל לעכב את יציאת החייב מהארץ; ג. לאפשר מתן פיצוי, לפחות באופן
חלקי, של גופים הנושאים בנטל של טיפול בצווי העיקול.

ההצעה עברה בוועדת החוקה פה-אחד, נדמה לי. אני מבקש להצביע ולהסיר את כל
ההסתייגויות.

זבולון אורלב (מפד"ל):

– – –

היו"ר א' רביץ:

תודה. חבר הכנסת יובל שטייניץ – לא נמצא. חבר הכנסת אופיר פינס-פז, מה עם
ההסתייגויות שלך? יש הסתייגויות. אתה מסיר אותן?

אופיר פינס-פז (ישראל אחת):

מסיר.

היו"ר א' רביץ:

מסיר. חבר הכנסת לנגנטל, מסיר?

קריאה:

הוא לא נמצא.

היו"ר א' רביץ:

הוא לא נמצא.

אנחנו מצביעים, ראשית, על שם החוק. אין הסתייגויות. אני אשתדל להיות יעיל.
כל המסתייגים הסירו. היות שכל המסתייגים לכל הסעיפים הסירו את
הסתייגויותיהם, נצביע בהצבעה אחת משם החוק עד סעיף 12, בקריאה שנייה. אפשר
להצביע.

הצבעה מס' 76

בעד סעיפים 12-1 – 38

נגד – אין

נמנעים – אין

סעיפים 12-1 נתקבלו.

היו"ר א' רביץ:

38 בעד, אין מתנגדים ואין נמנעים. הצעת החוק הזאת התקבלה בקריאה שנייה.

אנחנו עוברים לקריאה שלישית. אפשר להצביע.

הצבעה מס' 77

בעד החוק – 39

נגד – אין

נמנעים – אין

חוק ההוצאה לפועל (תיקון מס' 20), התש"ס–2000, נתקבל.

היו"ר א' רביץ:

הצעת חוק זו התקבלה בקריאה שלישית – 39 בעד, אין מתנגדים אין נמנעים. אני
קובע, שהצעת חוק ההוצאה לפועל (תיקון מס' 20), התש"ס–2000, התקבלה בקריאה
שנייה וקריאה שלישית. תודה.

הצעת חוק הפיקדון על מכלי משקה (תיקון מס' 2), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא: הצעת חוק הפיקדון על מכלי משקה (תיקון מס' 2),
התש"ס–2000 – קריאה שנייה וקריאה שלישית. יושב-ראש ועדת הכלכלה, בבקשה.

גדעון עזרא (הליכוד):

יש הסתייגויות?

אברהם פורז (יו"ר ועדת הכלכלה):

כן. אני מקווה שיסירו את כולן.

אדוני היושב-ראש, האם המזכיר קרא את לוח התיקונים? יש תיקון בתאריך – יש
איזו טעות קולמוס. רבותי, אין מה לעשות, ויש כמה דברים שאני מוכרח לומר.

מסמכים שהונחו על שולחן הכנסת

היו"ר א' רביץ:

חבר הכנסת פורז, תן למזכיר להכריז.

סגן מזכיר הכנסת ד' לב:

ברשות יושב-ראש הישיבה, הנני מתכבד להודיע, כי הונח לוח תיקונים מתוקן לחוק
הפיקדון על מכלי משקה (תיקון מס' 2), התש"ס–2000, וכן ללוח ההסתייגויות.
תודה.

היו"ר א' רביץ:

תודה.

הצעת חוק הפיקדון על מכלי משקה (תיקון מס' 2), התש"ס–2000

(קריאה שנייה וקריאה שלישית)

אברהם פורז (יו"ר ועדת הכלכלה):

אדוני היושב-ראש, רבותי חברי הכנסת, לגבי לוח התיקונים, כדי שזה יהיה ברור,
המטרה היא לקבוע אפשרות לשר לאיכות הסביבה לדחות את תחולת החוק ככל שאלה
שעוסקים בנושא הזה לא יצליחו להתארגן עד למועד שנקבע – שיהיה אפשר לדחות את
תחילתו עד 1 באוקטובר 2001. אלה התיקונים.

אשר לחוק עצמו – חוק הפיקדון על מכלי משקה התקבל בכנסת הקודמת, ואמור היה
להיכנס לתוקפו ב-2 ביולי השנה. החוק התקבל לאחר מאמץ רב של כמה חברי כנסת,
ואני ביניהם, במשך כמה שנים. אני רוצה לציין בצורה ברורה, שאלמלא פעולתו של
חבר הכנסת אמנון רובינשטיין, שהיה בכנסת הקודמת יושב-ראש ועדת הכלכלה ודחף
את החוק הזה בעוצמה גדולה קדימה, אני חושב שעד עצם היום הזה היינו עדיין
בשלבי חקיקה. על כך נתונה לו תודתי.

לאחר שהחוק אושר בכנסת, הציעה הממשלה במסגרת חוק ההסדרים לדחות את תחולתו.
לי נאמר, שבמשרדי הממשלה היתה כוונה לדחות את התחולה בחמש שנים – –

יוסי שריד (מרצ):

תקצר.

אברהם פורז (יו"ר ועדת הכלכלה):

אני מקצר. זה הכי קצר שאני יכול.

– – אולם בסופו של דבר הציעו לדחות את התחולה בשנתיים. לא חשוב; התוצאה
הסופית היא שבחוק ההסדרים דחינו את תחילת החוק עד 15 באוקטובר השנה. לכן,
אני רוצה שלחברי הכנסת יהיה ברור, שאם החוק הזה לא עובר היום כפי שהוא, או
שההסתייגויות שיתקבלו יגרמו לי להחזיר אותו לוועדה, ב-15 בנובמבר השנה
ייכנס לתוקף החוק המקורי, שהוא מאוד דרקוני, אין בו שום הקלות, אין בו שום
קונצסיות, כלולים בו מכלי החלב וכלול בו היין. אין פה שום אפשרות לתאגיד
מיחזור. מה שכן – הרבה מאוד כסף ייכנס לקופת המדינה ולמשרד לאיכות הסביבה.
אני אומר זאת כדי שחברי הכנסת ידעו – – –

יצחק כהן (ש"ס):

אתה מאיים?

אברהם פורז (יו"ר ועדת הכלכלה):

לא. אני רק מסביר. אני רק מסביר, שאני עובד פה עם רשת ביטחון מאוד עבה
וחזקה, ואם החוק ייפול רשת הביטחון תציל. בכל זאת הייתי מציע לכנסת לתת יד
למה שאני רוצה שיקרה כאן.

רבותי, בכל זאת יצא משהו מהניסיון של הממשלה לדחות את תחולת החוק.

אני רוצה גם לומר מלה טובה לשבחו של חבר הכנסת יוסי שריד. חבר הכנסת שריד,
אני רוצה לומר משהו בזכותך.

יוסי שריד (מרצ):

– – –

אברהם פורז (יו"ר ועדת הכלכלה):

בזמן שאתה היית השר לאיכות הסביבה תמכת בחוק הזה. למרבה הצער, מי שהיה אז
שר התמ"ס, מיכה חריש, ומי שהיה אז יושב-ראש ועדת הכלכלה, צחי הנגבי, לא
נתנו לחוק להתקדם. תמיכתך היתה נתונה לחוק הזה מהרגע הראשון.

רן כהן (מרצ):

– – –

אברהם פורז (יו"ר ועדת הכלכלה):

זה נכון שגם חבר הכנסת מאיר שטרית תמך ברעיון.

מכל מקום, מחוק ההסדרים יצא דבר אחד טוב. במקום שהעניין יוטל כולו על
המדינה, והמדינה באמצעות המשרד לאיכות הסביבה תבצע את פעולות המיחזור או
לפחות תיאלץ לעשות את הפעולה הזאת, אנחנו מיישמים בחוק הזה את המודל
הסקנדינבי. המודל הסקנדינבי הוא מודל וולונטרי, ולפיו יצרנים, יבואנים
ומשווקים של מכלי משקה מתאגדים בתאגיד שמבצע את הדבר הזה. זה נעשה בצורה
יפה מאוד ואלגנטית מאוד. הם הגיעו לשיעורי מיחזור של 95%. בקומת הוועדות
בכנסת הוצגו בשבוע שעבר כמה מכונות שקולטות את זה בטכנולוגיה יפה. זה גם
נראה אסתטי. זה לא מה שהיינו רגילים לו לפני הרבה שנים בארץ, כאשר היינו
באים עם הבקבוקים הריקים, עומדים אצל איזה עובד של הסופרמרקט והוא היה
מתחיל לספור אותם באופן ידני. אני כבר גומר.

מי שלא ישתתף בתאגיד המיחזור, לא יצליח למחזר ולא יצליח לקלוט את המכלים
הריקים בחזרה – יהיה לו "עונש" של שקל וחצי, שהוא מאוד קשה. ולכן אני חושב,
שכל מי שהשיקול הכלכלי עומד לנגד עיניו, בסופו של דבר ייתן יד לתהליך.

היו"ר א' רביץ:

כן, העיקרון ברור.

אברהם פורז (יו"ר ועדת הכלכלה):

רק רגע אחד. הוועדה דנה בפנייתו של הממונה על ההגבלים העסקיים, ד"ר דוד
תדמור, לכלול בחוק סעיף מיוחד, שלפיו "אין בהוראות חוק זה כדי לגרוע
מהוראות חוק ההגבלים העסקייים, התשמ"ח–1988, לרבות לעניין הקמתו ופעולתו של
תאגיד מיחזור", והחליטה לדחות פנייה זו.

הוועדה סבורה, שהמחוקק אינו צריך להשחית מלותיו לריק ואין מקום לומר בחוק
את המובן מאליו, והוא שהוראות חוק ההגבלים העסקיים חלות גם על תאגיד
מיחזור, כך שתאגיד מיחזור לא יהיה רשאי לשמש אכסניה לפעולות אסורות לפי חוק
ההגבלים העסקיים, כמו לפעולות אסורות לפי כל דין אחר.

אדוני היושב-ראש, אני חייב, ממש בקצרה רבה, לומר כמה מלות תודה. אני מניח
שזה ייקח לא יותר מדקה, דקה וחצי. קודם כול אני רוצה להודות לשתי העובדות
המסורות של ועדת הכלכלה – הגברת לאה ורון, מנהלת הוועדה, שליוותה אותנו בכל
הליך החקיקה, ועורכת-הדין אתי בנדלר, שעשתה את העבודה החשובה.

אני גם רוצה להודות לד"ר יוסי ענבר, לרומי אבן-דנן ולניר קדמי מהמשרד
לאיכות הסביבה, שנתנו דחיפה חזקה לחוק הזה.

אני גם רוצה לשבח את כל נציגי הארגונים הירוקים שבאו אלינו לוועדה ודחפו את
החוק הזה קדימה, החל מדני מורגנשטרן, שאצלו זה כבר כמעט אובסיבי, לרקפת כץ,
ליעל בירן, וודאי שיש גם אחרים שאולי שכחתי להזכיר אותם.

אני רוצה לומר, שגם משרד האוצר, שבתחילה התנגד לחוק, נתן יד בסופו של דבר.

אני רוצה לומר תודה ליוסי אריה, שהוא מנהל אגף איכות הסביבה בהתאחדות
התעשיינים. מלכתחילה התנגדו התעשיינים לחוק הזה, אך בסופו של דבר, בניצוחו
של מר ורטהיים, שעוסק בעניין הזה, נתנו לו יד. וכן רוצה אני להודות ליוסי
שוסטק מאיגוד לשכות המסחר ולמנכ"לים של הרשתות הגדולות שהבינו בסופו של דבר
את חשיבותו של המיחזור ואת חשיבותו של החוק הזה לאיכות הסביבה.

החוק הזה עושה שני דברים חשובים: ראשית, הוא גורם לכך שכל אריזה ריקה וכל
מכל משקה יש להם ערך כלכלי – 25 אגורות. ולכן, גם אם לבו של מישהו גס ב-25
אגורות והוא יחליט שלא להחזיר את המכל לסופרמרקט, יהיה מי שיאסוף אותו.
ושנית, כמובן, זה מקטין את כמות הפסולת. אנחנו מדינה קטנה, נעדרת שטחי
הטמנה, ובעקבות החקיקה הזאת יהיה פחות מה להטמין.

כאמור, רבותי חברי הכנסת, אני מאוד מבקש מכם לקבל את החוק ולדחות את כל
ההסתייגויות.

אני רק רוצה לומר הסתייגות אחת לגבי חברי הכנסת הדתיים.

משה גפני (יהדות התורה):

אין לי הסתייגות. מה זה "דתיים"?

אברהם פורז (יו"ר ועדת הכלכלה):

יש פה הסתייגות לגבי בקבוקי יין, ואני הבנתי את העניין. כדי שבקבוקי יין
יהיו כשרים לפסח, הם לא יכולים להיות שטופים וממולאים מחדש. אסור שיהיו
שטופים, מקובל עלי. אבל אנחנו לא מדברים היום בכלל על שטיפת בקבוקים ריקים.
זה פאסה, זה דבר שחולף מן העולם. כל הבקבוקים, לרבות בקבוקי היין, יהיו
בקבוקים חדשים, והמפעל הישראלי "פניציה" – קיבלנו על כך אינפורמציה מאוד
מדויקת מהתעשיינים – מסוגל לייצר בקבוקים חדשים – –

זבולון אורלב (מפד"ל):

– – –

אברהם פורז (יו"ר ועדת הכלכלה):

– – כך שכל נושא הכשרות לא יכול להתעורר בשום צורה שהיא.

ומלת תודה אחרונה למתמחה המסור שלנו, תמיר שאנן, שבזכות עבודתו המסורה
הצלחנו לגבש את מה שגיבשנו.

לכן, אדוני היושב-ראש, אני מבקש מאוד מהכנסת לאשר את החוק בקריאה שנייה
ובקריאה שלישית ולא לקבל שום הסתייגות.

היו"ר א' רביץ:

תודה. חברי הכנסת, אני מבקש לשאול את כל המסתייגים. אני אקרא בשמותיהם
ואשאל אותם אם הם מבטלים את הסתייגויותיהם.

חבר הכנסת יצחק גאגולה וחבר הכנסת יצחק וקנין, לבטל את כל ההסתייגויות
שלכם?

יצחק וקנין (ש"ס):

לא, לא מסירים.

היו"ר א' רביץ:

ובכן, חבר הכנסת גאגולה, אתה יכול לעלות ולנמק את ההסתייגות?

יאיר פרץ (ש"ס):

– – –

מאיר פרוש (יהדות התורה):

לא, הצבעה.

היו"ר א' רביץ:

להצביע על ההסתייגות? בסדר. אני שואל: האם יש מישהו מהמסתייגים שרוצה לעלות
ולנמק את הסתייגותו?

קריאות:

– – –

היו"ר א' רביץ:

לא. אנחנו מצביעים על פסקה (1) בסעיף 1. יש הסתייגויות של חברי הכנסת
גאגולה ווקנין לסעיף 1, פסקה (1). בבקשה.

הצבעה מס' 78

בעד ההסתייגות של חברי הכנסת י' גאגולה וי' וקנין לסעיף 1 – 20

נגד – 32

נמנעים – אין 

ההסתייגות של חברי הכנסת י' גאגולה וי' וקנין לסעיף 1 לא נתקבלו.

היו"ר א' רביץ:

ובכן 20 בעד, 32 נגד, ההסתייגות לא נתקבלה.

נא להצביע על ההסתייגות לחלופין. בבקשה.

הצבעה מס' 79

בעד ההסתייגות לחלופין של חברי הכנסת י' גאגולה וי' וקנין לסעיף 1 – 20

נגד – 32

נמנעים – אין 

ההסתייגות לחלופין של חברי הכנסת י' גאגולה וי' וקנין לסעיף 1 לא נתקבלה.

היו"ר א' רביץ:

20 בעד, 32 נגד, גם ההסתייגות לחלופין לא נתקבלה.

חבר הכנסת אחמד טיבי, אתה רוצה להצביע?

אחמד טיבי (התנועה הערבית להתחדשות):

לא.

היו"ר א' רביץ:

מסיר.

ובכן, אנחנו עוברים לפסקה (2). חבר הכנסת הירשזון לא נמצא. לפסקה (3) אין
הסתייגויות, ולכן אנחנו מצביעים על סעיף 1 כנוסח הוועדה. נא להצביע.

הצבעה מס' 80

בעד סעיף 1, כהצעת הוועדה – 50

נגד – אין

נמנעים – אין

סעיף 1, כהצעת הוועדה, נתקבל.

היו"ר א' רביץ:

50 בעד, אין מתנגדים ואין נמנעים. סעיף 1 התקבל בקריאה שנייה כנוסח הוועדה.

לסעיף 2 אין הסתייגויות. לסעיף 3 – חבר הכנסת הירשזון לא נמצא. אפשר להצביע
על סעיפים 2 ו-3 ביחד.

נא להצביע.

הצבעה מס' 81

בעד סעיפים 3-2 – 50

נגד – אין

נמנעים – אין

סעיפים 3-2 נתקבלו.

היו"ר א' רביץ:

50 בעד, אין מתנגדים ואין נמנעים. אני קובע שהסעיפים אושרו כהצעת הוועדה.

לסעיף 4 יש הסתייגות של שר האוצר, אבל הוא לא פה, ולכן לא נצביע על
ההסתייגות. נצביע על סעיף 4 כהצעת הוועדה.

נא להצביע.

קריאה:

אפשר להצביע על סעיפים 4 עד 7.

היו"ר א' רביץ:

אמרתי שמצביעים על סעיף 4.

יהודית נאות (שינוי):

אחר כך יהיה אפשר להצביע על סעיפים 5 עד 7.

היו"ר א' רביץ:

מייד, יהיה בסדר.

הצבעה מס' 82

בעד סעיף 4 – 50

נגד – אין

נמנעים – אין

סעיף 4 נתקבל.

היו"ר א' רביץ:

50 בעד, אין מתנגדים ואין נמנעים. סעיף 4 התקבל כהצעת הוועדה.

אולי נוכל להצביע על כמה סעיפים ביחד. חבר הכנסת אורלב, אתה רוצה שנצביע על
ההסתייגות שלך? לא. חבר הכנסת אחמד טיבי גם הוא מסיר את ההסתייגויות שלו.
חבר הכנסת יורי שטרן, הסרת. חברי הכנסת גאגולה ווקנין, הסרתם?

יצחק וקנין (ש"ס):

מורידים.

היו"ר א' רביץ:

שר האוצר שוב לא נמצא אתנו, והפעם מדובר על ההסתייגות שלו לסעיף 10. חברי
הכנסת וקנין וגאגולה, הסרתם את כל ההסתייגויות. אני מודה לכם. לכן אנחנו
מצביעים על סעיפים 5 עד 18, לרבות התיקון בסעיף 15.

נא להצביע.

הצבעה מס' 83

בעד סעיפים 18-5, לרבות התיקון בסעיף 15 – 50

נגד – אין

נמנעים – אין

סעיפים 18-5, לרבות התיקון בסעיף 15, נתקבלו.

היו"ר א' רביץ:

50 בעד, אין מתנגדים ואין נמנעים. ובכן, כל הצעת החוק התקבלה בקריאה שנייה,
ואנחנו ניגשים לקריאה שלישית בלי לשאול את רשות יושב-ראש הוועדה, כי אכן לא
התקבלה ההסתייגות.

לכן, נא להצביע על החוק בקריאה שלישית.

הצבעה מס' 84

בעד החוק – 49

נגד – אין

נמנעים – אין

חוק הפיקדון על מכלי משקה (תיקון מס' 2), התש"ס–2000, נתקבל.

היו"ר א' רביץ:

ובכן, 49 בעד. אני קובע, שהצעת חוק הפיקדון על מכלי משקה (תיקון מס' 2),
התש"ס–2000, התקבלה בקריאה שנייה ובקריאה שלישית. תודה רבה.

הצעת חוק לתיקון פקודת המכרות (מס' 7), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לנושא הבא: הצעת חוק לתיקון פקודת המכרות (מס' 7), התש"ס–2000
– יש מכרות במדינה – קריאה שנייה וקריאה שלישית. יציג את הצעת החוק
יושב-ראש ועדת הכלכלה; בבקשה. חבר הכנסת פורז, יש לך מכרות? בוא תגיד לנו
איפה יש מכרות. יש לי החוק לפני, אם אתה רוצה, חבר הכנסת פורז, או שאפשר
להצביע בלי לנמק? אולי תעשה חסד עם הציבור?

אברהם פורז (יו"ר ועדת הכלכלה):

מצאתי. יש לי נאום כתוב.

יהודית נאות (שינוי):

תעביר אותו לסטנוגרמה וזהו.

אברהם פורז (יו"ר ועדת הכלכלה):

אי-אפשר, מצטער.

רבותי חברי הכנסת, מדובר בהצעת חוק ממשלתית לתיקון פקודת המכרות (מס' 7);
הצעת החוק שאני מתכבד בזה להגישה. אני אעשה זאת במהירות האפשרית, אבל זה
נאום כתוב.

יוסף לפיד (שינוי):

תדלג.

היו"ר א' רביץ:

תשמע פעם אחת מה שאומר יושב-ראש הסיעה שלך.

אברהם פורז (יו"ר ועדת הכלכלה):

אני לא יכול. זה לא ארוך.

הצעת החוק שאני מתכבד להביא לקריאה שנייה ולקריאה שלישית עוסקת בתופעה של
גנבת החולות בישראל בכלל ובמישור החוף בפרט, המתבצעת בשנים האחרונות
בהיקפים הגורמים נזקים סביבתיים בלתי הפיכים; זאת נוסף על דלדול משמעותי
בעתודות החול של מדינת ישראל, גרימת נזקים נופיים בלתי ניתנים לתיקון,
פגיעה במי-תהום ונזקים כלכליים קשים, בין היתר, כתוצאה מהרס קווי תשתית.
בצד כל אלה התפתחו תופעות קשות של עבריינות אלימה. מצב זה חייב לשנות את
המערכת החוקית כדי לאפשר היערכות מתאימה של רשויות אכיפת החוק.

הצעת החוק, שלהכנתה חברו כמה משרדי ממשלה והיא נבחנה וגובשה בוועדת הכלכלה
של הכנסת, קובעת דרכי ענישה יעילות ומשמעותיות שיאפשרו למשטרה, לפרקליטות
המדינה ולמערכת בתי-המשפט לנקוט אמצעים חוקיים הולמים ללחימה בתופעה
ולהענשת העבריינים ולהרתעתם.

בהתאם לכך מוצע לתקן את פקודת המכרות ולפרט בה אמצעי ענישה ואכיפה בגין
כרייה בלתי חוקית של מחצבים וניצולם שלא כדין. בין היתר אנחנו מציעים
לקבוע, כי העובר עבירה של חציבה או כרייה שלא כדין – דהיינו, בלי רשיון או
שלא על-פיו – דינו מאסר חמש שנים או קנס מרבי של 600,000 שקלים, ואם נעברה
העבירה על-ידי תאגיד – קנס מרבי כפול, 1,200,000 שקל. הקנסות הגבוהים
מתחייבים בשל ההשלכות הכלכליות של עבירות מסוג זה. כמו כן מוצע לקבוע,
כחובה נפרדת לצד העבירה העיקרית, את אחריותו של נושא משרה בתאגיד למנוע את
העבירה, חובה שהענישה על הפרתה תהיה קנס בשיעור של 300,000 שקל.

מאחר שעבירת גנבת החולות מבוצעת באמצעות כלי רכב כבדים וציוד מכני כבד,
מוצע להחיל חובה ואחריות גם על בעל הרכב שבאמצעותו נעברה העבירה ולהטיל
עליו חובת פיקוח ומניעה, חובות שהפרתן תגרור קנס גבוה בשיעור מרבי של
600,000 שקל. ראוי לציין, כי הוראה זו קובעת עבירה נפרדת נוספת ואינה באה
לגרוע מאחריותו בפלילים של בעל רכב שעבר עבירה של כרייה בלתי חוקית, לרבות
כמסייע או שותף.

בהקשר זה של מרכזיות כלי הרכב כמכשיר לביצוע גנבת חולות מוצע להסדיר בחוק
אמצעים מינהליים ושיפוטיים שיקשו על העבריינים את המשך ביצוע העבירות בשטח
מחד גיסא, ויהוו אמצעי ענישה והרתעה אפקטיביים נוספים מאידך גיסא.

במסגרת זו מוצע לקבוע סמכות שוטר להורות על איסור שימוש ברכב לתקופה של 30
ימים, עם אפשרות הארכת איסור השימוש עד שישה חודשים על-ידי בית-משפט השלום,
וזאת בהתאם לכללים הנהוגים בעניינים דומים לגבי פקודת התעבורה.

עוד מוצע לקבוע, כי אם נתפס רכב על-ידי המשטרה בנסיבות שבהן היה יסוד סביר
להניח כי נעברה עבירה באמצעותו, עבירה שחוק זה דן בה, ובאמצעות אותו רכב
כבד או כלי רכב כלשהו כבר נעברה עבירה כאמור בתוך חמש שנים שקדמו לתפיסת
הרכב, לא יורה בית-המשפט על החזרת הרכב – – –

קריאה:

– – –

אברהם פורז (יו"ר ועדת הכלכלה):

זה עוד שתי דקות. תספור 120 שניות, תעשה ככה.

יוסף לפיד (שינוי):

למה לך?

אברהם פורז (יו"ר ועדת הכלכלה):

חובה, יש לי נאום כתוב. מה לעשות? אלה החיים. יש לי נאום כתוב. כבר הייתי
מסיים.

– – – לא יורה בית-המשפט על החזרת הרכב אלא מנימוקים מיוחדים שיירשמו, וזאת
אף אם במהלך אותן חמש שנים הועברה הבעלות על הרכב.

לצורך ביצוע ההוראה האמורה – מדובר בסעיף 111ו(א) – הסמכנו את שר התשתיות
הלאומיות, הממונה על ביצוע החוק, בהתייעצות עם השר לביטחון פנים, לקבוע
הוראות לעניין מסירת הודעות למרשמים המתנהלים על-פי דין לעניין כלי רכב.
דהיינו, רשות הרישוי והרשם לפי חוק רישום ציוד הנדסי. מסירת הודעות כאלה
נדרשת לצורך רישום הערה על ביצוע העבירות האמורות באמצעות כלי רכב.

באותו הקשר מוצע להעניק לבית-המשפט שהרשיע אדם בעבירות של כרייה בלתי חוקית
או אי-פיקוח על בעל רכב סמכות לגזור על הנאשם, נוסף על עונשי המאסר והקנס
שנקבעו, עונשים של פסילת רשיון נהיגה, איסור שימוש ברכב שבו נעברה העבירה –
שניהם עד שנה – וכן להורות על חילוט כלי הרכב.

נוסף על אלה מוצע להסמיך בית-משפט להטיל על מי שהורשע בעבירה של כרייה בלתי
חוקית גם את תשלום ההוצאות שהוצאו לתיקון הנזק או ניקוי הזיהום שנגרם בקשר
לעבירה, וכן לחייב את הנאשם לנקוט את האמצעים הדרושים כדי להפסיק, לצמצם או
למנוע את המשך הנזק או הזיהום, לנקות את שזוהם ואף להחזיר את המצב לקדמותו.

מאיר שטרית (הליכוד):

אנחנו מבינים הכול.

אברהם פורז (יו"ר ועדת הכלכלה):

עוד 30 שניות.

אין ספק, כי הכלים והאמצעים שגובשו בהצעת החוק הם חמורים ביותר, אך אין גם
ספק כי הם האמצעים – – –

זו הצעת חוק ממשלתית – – –

יוסף לפיד (שינוי):

היושב-ראש מסכים שתמסור את כתב היד לקצרנית.

אברהם פורז (יו"ר ועדת הכלכלה):

אבל אי-אפשר כנראה, לפי הפרוטוקול, לפי כללי הכנסת כנראה בלתי אפשרי. זו לא
שאילתא בעל-פה או שאילתא רגילה.

– – – אך אין גם ספק כי הם האמצעים הנחוצים והמתאימים כדי לתת מענה הולם על
חומרת המעשים והעבירות. יש לקוות, כי באמצעים אלה יהיה כדי להרתיע את
העבריינים ולאזן את הרווחים הכלכליים שהם מפיקים, ובעיקר – כדי להפסיק
ולמנוע את המשך הפגיעה בטבע ובעתודות החול האוזלות של מדינת ישראל.

עוד אני מקווה, כי כלים אלה יופעלו בידי גורמי האכיפה באופן ובנחישות
הדרושים לשם השגת מטרת החוק.

להצעת החוק הוגשה הסתייגות על-ידי שר המשפטים בתפקידו כממלא-מקום שר
התחבורה. לפי הסתייגות זו, ההוראה המתייחסת לרישום הערה במרשמים של כלי
הרכב, בדבר ביצוע עבירה לפי החוק המוצע, דהיינו, סעיף 111ו(ג) – תימחק.

אני מבקש שלא לקבל את ההסתייגות, שכן לא ניתן לקבוע, מחד גיסא, סמכות לתפוס
רכב ולא להחזירו לבעליו אם בוצעה באמצעותו עבירה, זאת אף אם העבירה בוצעה
על-ידי בעלים קודמים, ומאידך גיסא, לא לכלול הערה במרשם לגבי ביצוע העבירה,
כך שהבעלים החדשים יהיו צפויים לתפיסת כלי רכב גם אם לא ידעו ואף לא יכולים
היו לדעת על ביצוע העבירה. אי-אפשר לעשות מצב ששוללים כשאין רישום.

זבולון אורלב (מפד"ל):

הבנו.

אברהם פורז (יו"ר ועדת הכלכלה):

לפיכך, חבר הכנסת אורלב, אני נעתר לבקשתך, יכולתי לנאום עוד שלוש שעות.
ולכן אני אומר, שאני מבקש מהכנסת – בגלל השתדלותך לאשר את הצעת החוק –
לדחות את ההסתייגות.

היו"ר א' רביץ:

תודה רבה. ובכן, אני קובע שיש רק הסתייגות אחת, של שר התחבורה, והוא לא
נמצא עמנו. ולכן אנחנו לא נצביע על ההסתייגות ונצביע על כל החוק בקריאה
שנייה.

בבקשה. אפשר להצביע – סעיפים 1 עד 4.

הצבעה מס' 85

בעד סעיפים 4-1 – 24

נגד – אין

נמנעים – אין

סעיפים 4-1 נתקבלו.

היו"ר א' רביץ:

ובכן, 24 בעד, אין מתנגדים, אין נמנעים. הצעת החוק התקבלה בקריאה שנייה.
תוכל לתקן בקריאה שלישית עכשיו.

בבקשה, נא להצביע על הצעת החוק בקריאה שלישית.

הצבעה מס' 86

בעד החוק – 31

נגד – אין

נמנעים – אין

חוק לתיקון פקודת המכרות (מס' 7), התש"ס–2000, נתקבל.

היו"ר א' רביץ:

ובכן, 31 בעד, אין מתנגדים, אין נמנעים. אני קובע, שהצעת חוק לתיקון פקודת
המכרות (מס' 7), התש"ס–2000, נתקבלה בקריאה שלישית.

הצעת חוק שמירת הניקיון (תיקון מס' 6), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא בסדר-היום: הצעת חוק שמירת הניקיון (תיקון מס' 6),
התש"ס–2000. יושב-ראש ועדת הפנים ואיכות הסביבה יציג אותה בפנינו. יש
יושב-ראש?

ראובן ריבלין (הליכוד):

אין אף אחד ממפלגת העבודה.

אמנון רובינשטיין (מרצ):

אני היוזם.

היו"ר א' רביץ:

יושב-ראש ועדת הפנים ואיכות הסביבה, אתה מוכן להציג את הצעת חוק שמירת
הניקיון?

דוד אזולאי (יו"ר ועדת הפנים ואיכות הסביבה):

כן, אדוני.

היו"ר א' רביץ:

בבקשה. יש גם דף תיקונים. תציין בבקשה שיש דף תיקונים לחוק, שהוא תיקון
אחד. לוח תיקונים. אתה מכיר את זה? בבקשה.

דוד אזולאי (יו"ר ועדת הפנים ואיכות הסביבה):

אני אוסיף זאת בסוף הנאום.

היו"ר א' רביץ:

כן. בבקשה, אדוני.

דוד אזולאי (יו"ר ועדת הפנים ואיכות הסביבה):

אדוני היושב-ראש, חברי הכנסת, הצעה החוק מוגשת למליאת הכנסת לאחר שנדונה
בכנסת בקריאה ראשונה ביום כ"ג בתמוז התש"ס, 26 ביולי 2000, ולאחר שוועדת
הפנים ואיכות הסביבה דנה בה לשם הכנתה לקריאה שנייה ולקריאה שלישית.

חוק שמירת הניקיון, התשמ"ד–1984, קובע בסעיף 13ב, כי השר לאיכות הסביבה
בלבד מוסמך להוציא צו לניקוי פסולת, ומשלא בוצעו הוראות הצו תוך פרק הזמן
שנקבע בו רשאי השר לבצע את הנדרש על-פי הצו. לעתים נוצר מצב המחייב את
פינוייה המיידי של פסולת שהושלכה בתחומי הרשות המקומית, אולם כיום ידי ראש
הרשות המקומית כבולות מלפעול.

הצעת החוק נועדה לתקן מצב זה, שמפאת העדר סמכות חיונית זו נאלץ ראש הרשות
החפץ בפינוי הפסולת לפנות למשרד לאיכות הסביבה לצורך זה, דבר אשר עלול
להאריך את משך הטיפול במפגע ופוגע באופן ישיר באיכות החיים ולעתים אף
בבריאותם של התושבים.

מוצע להעניק סמכות גם לראש הרשות המקומית לצוות על פינוי פסולת בתחומי
הרשות. ראוי להדגיש, כי אין במתן הסמכות לראש הרשות כדי לגרוע מסמכותו של
השר לאיכות הסביבה להוציא צווי ניקוי.

מכיוון שההצעה יוצרת סמכות מקבילה, מוצע לקבוע כי השר לאיכות הסביבה או ראש
הרשות המקומית ידווחו זה לזה על הוצאת צו ניקוי, ואם הוצאו נגד אדם שני
צווים – יחייב אותו הצו שקיבל ראשון.

זבולון אורלב (מפד"ל):

אדוני יודע – – –

דוד אזולאי (יו"ר ועדת הפנים ואיכות הסביבה):

אני יודע. תאמין לי שכבר קיצרתי ואני אקצר עוד.

היה והוציא השר לאיכות הסביבה צו ניקוי והוראותיו לא מולאו, יהא השר רשאי
לפנות את הפסולת ולחייב את מי שהוצא נגדו הצו בכפל הוצאות, שישולמו לקרן
לשמירת הניקיון. היה והוציא ראש רשות מקומית צו ניקוי והוראותיו לא מולאו,
יהא רשאי לפנות את הפסולת ולחייב את מי שהוצא נגדו הצו בכפל הוצאות שישולמו
לקופת הרשות.

לפיכך, אני מבקש מחברי הבית לאשר את הצעת החוק, שהוגשה ללא הסתייגויות,
בקריאה שנייה ובקריאה שלישית.

אני מבקש להוסיף כאן לסעיף 1, בפסקה (2) בסעיף קטן (ב) המוצע: במקום
"שהוסמך לכך לפי העניין", יבוא: "שכל אחד מהם הסמיך לעניין זה".

בהזדמנות זו אני מבקש להודות לגברת נגה ענתבי, הממונה על נוסח החוק במשרד
המשפטים, לגברת טל גיז ולמתמחה עדי שפריר מהלשכה המשפטית של הכנסת. תודה
מיוחדת ליועצת המשפטית של ועדת הפנים, עורכת-הדין מירי שור-פרנקל, למנהלת
הוועדה גברת יפה שפירא ולמזכירה שוש, שעושות עבודה יוצאת מן הכלל בחקיקה.
תודה, אדוני.

היו"ר א' רביץ:

תודה רבה. חברי הכנסת, בואו נראה אם יש לכם הסתייגויות.

אין הסתייגויות, ולכן אנחנו מצביעים על כל החוק בקריאה שנייה, לרבות
התיקונים, לרבות דף התיקונים. בבקשה, אפשר להצביע.

הצבעה מס' 87

בעד סעיף 1 – 23

נגד – אין

נמנעים – אין

סעיף 1, לרבות דף התיקונים, נתקבל.

היו"ר א' רביץ:

ובכן, 23 בעד, אין מתנגדים, אין נמנעים. החוק התקבל בקריאה שנייה.

אנחנו עוברים להצבעה בקריאה שלישית.

ראובן ריבלין (הליכוד):

של מי החוק הזה?

היו"ר א' רביץ:

יזם אותו חבר הכנסת רובינשטיין.

בבקשה.

הצבעה מס' 88

בעד החוק – 20

נגד – אין

נמנעים – אין

חוק שמירת הניקיון (תיקון מס' 6), התש"ס–2000, נתקבל.

היו"ר א' רביץ:

ובכן, 20 בעד, אין מתנגדים, אין נמנעים, וחבר הכנסת רובינשטיין יסביר לחבר
הכנסת ריבלין מדוע הוא הצביע טוב בעבור החוק. הצעת החוק התקבלה בקריאה
שלישית.

בבקשה, חבר הכנסת רובינשטיין. הציבור אומר שאתה יודע את סוד הקיצור.

אמנון רובינשטיין (מרצ):

נכון.

היו"ר א' רביץ:

בקצירת האומר.

אמנון רובינשטיין (מרצ):

אדוני היושב-ראש, קודם כול אני רוצה להודות ליושב-ראש ועדת הפנים ואיכות
הסביבה, חבר הכנסת דוד אזולאי, על הטיפול המהיר בחוק הזה.

זה חוק קטן, אבל הוא מכיל הרבה מאוד, ואני רוצה לפנות מהדוכן הזה לכל ראשי
הרשויות המקומיות, שישתמשו בסמכויות שניתנו להם ויעשו לנו ארץ קצת יותר
נקייה, קצת פחות מלוכלכת, קצת יותר יפה. מגיע לנו.

קריאה:

כל הכבוד.

היו"ר א' רביץ:

תודה רבה.

הצעת חוק לתיקון פקודת העיריות (מס' 73), התש"ס–2000

(קריאה שנייה וקריאה שלישית)

היו"ר א' רביץ:

אנחנו מתקדמים עם הצעת חוק לתיקון פקודת העיריות (מס' 73), התש"ס–2000,
קריאה שנייה וקריאה שלישית. יציג את ההצעה יושב-ראש ועדת הפנים ואיכות
הסביבה; בבקשה.

קריאות:

– – –

יולי-יואל אדלשטיין (ישראל בעלייה):

הוא יודע מה הוא עושה, כי זאת הצעה שלי.

דוד אזולאי (יו"ר ועדת הפנים ואיכות הסביבה):

אדוני היושב-ראש, אני רוצה לברך את חבר הכנסת אמנון רובינשטיין על הצעת
החוק הקודמת – באמת הצעה מבורכת. יישר כוח.

אמנון רובינשטיין (מרצ):

תודה.

דוד אזולאי (יו"ר ועדת הפנים ואיכות הסביבה):

אני ניגש, ברשותכם, אדוני היושב-ראש, להצעת החוק לתיקון פקודת העיריות (מס'
73), התש"ס–2000.

ההצעה מוגשת בזאת למליאת הכנסת לאחר שנדונה בכנסת בקריאה ראשונה ביום ט"ו
בתמוז התש"ס, 18 ביולי 2000, ולאחר שוועדת הפנים ואיכות הסביבה דנה בה לשם
הכנתה לקריאה שנייה ולקריאה שלישית.

פקודת העיריות קובעת בסעיף 125א סייג למועמדות חבר מועצה שפרש מסיעתו.
הסייג מונע מחבר מועצה אשר פרש מסיעתו ולא התפטר מכהונתו בתוך 30 ימים מיום
פרישתו להיכלל בבחירות למועצה שלאחריה ברשימת מועמדים שהגישה סיעה של
המועצה היוצאת. הוראה זו אינה מונעת הכללת חבר מועצה שפרש מסיעתו ברשימת
מועמדים שמציגה לבחירות המקומיות סיעה של הכנסת. הצעת החוק מטרתה לתקן מצב
זה ולבטל את ההבחנה הקיימת כיום בפקודה בין סיעה של המועצה היוצאת לבין
סיעה של הכנסת.

נוסף על כך קובעת פקודת העיריות בסעיף 125א, כי הסייג לעניין מועמדות חבר
מועצה שפרש מסיעתו לא יחול על התפלגות סיעה. לפי המצב הקיים היום, אין
מניעה כי קבוצה קטנה של חברי מועצה שנבחרו למועצה מטעם סיעה מסוימת ובמידה
רבה באמצעותה, יפרשו מסיעתם מייד לאחר תחילת כהונתם בתפקיד, והסייג הקבוע
בסעיף 125א לא יחול לעניינם. מוצע לתקן מצב זה ולהטיל מגבלה על מועד
ההתפלגות, כך שרק פרישה מהסיעה שנעשתה שנתיים לפחות לאחר תחילת כהונתה של
המועצה תיחשב להתפלגות שלא תגרור אחריה הגבלה להיכלל ברשימת מועמדים של
סיעה אחרת, כמפורט בסעיף 125א.

אני מבקש מחברי הבית לאשר את הצעת החוק, שהוגשה ללא הסתייגויות, בקריאה
שנייה ובקריאה שלישית.

בהזדמנות הזאת אני רוצה להודות למנהלת הוועדה גברת יפה שפירא, למזכירת
הוועדה שוש אזולאי וליועצת המשפטית, שעושה מלאכה טובה, הגברת מירי
שור-פרנקל, ואני רוצה לברך את מציע החוק יולי-יואל אדלשטיין מישראל בעלייה
– אני מש"ס, ובכל זאת העברנו את ההצעה. ברכה והצלחה.

היו"ר א' רביץ:

חברים, אנחנו עומדים להצביע בקריאה שנייה על כל החוק. אין מסתייגים. אפשר
להצביע בקריאה שנייה, בבקשה.

הצבעה מס' 89

בעד סעיף 1 – 24

נגד – אין

נמנעים – אין

סעיף 1 נתקבל.

היו"ר א' רביץ:

ובכן, 24 בעד, אין מתנגדים, אין נמנעים. ההצעה התקבלה בקריאה שנייה ואנחנו
עוברים להצבעה בקריאה שלישית.

בבקשה, אפשר להצביע.

הצבעה מס' 90

בעד החוק – 21

נגד – אין

נמנעים – אין

חוק לתיקון פקודת העיריות (מס' 73), התש"ס–2000, נתקבל.

היו"ר א' רביץ:

יולי, אתה רוצה לומר כמה מלים?

יולי-יואל אדלשטיין (ישראל בעלייה):

כן.

היו"ר א' רביץ:

בבקשה. ובכן, 21 בעד, אין מתנגדים, אין נמנעים. אני קובע בזאת, שהצעת חוק
לתיקון פקודת העיריות (מס' 73), התש"ס–2000, התקבלה.

בבקשה, חבר הכנסת יולי אדלשטיין, היוזם.

יולי-יואל אדלשטיין (ישראל בעלייה):

תודה רבה. אדוני היושב-ראש, חברי הכנסת, ברוח הקיצורים אני רק רוצה להודות
קודם כול ליוזמת המקורית של הצעת החוק – חברת הכנסת מרינה סולודקין, עוד
לפני שנתמנתה לתפקיד סגנית השרה, ואני המשכתי את הטיפול בחוק; ליושב-ראש
ועדת הפנים ואיכות הסביבה חבר הכנסת דוד אזולאי – בלי כל מיני למרות – על
הטיפול המצוין, המסור והמהיר בחוק; למנהלת הוועדה יפה שפירא, ליועצת
המשפטית עורכת-הדין מרים פרנקל-שור, למזכירת הוועדה שוש אזולאי, לנציגי
השלטון המקומי, משרד המשפטים ומשרד הפנים שסייעו בדיונים ואף הציעו תוספות
לחוק שכרגע אושרו והפכו לחוק.

אני גם רוצה להודות לכל חברי הכנסת שתמכו בהצעה הזאת, ואני מקווה שהיא
תוביל אותנו למינהל תקין יותר ולשיפור התדמית של נבחרי ציבור. תודה רבה.

היו"ר א' רביץ:

תודה רבה.

מסמכים שהונחו על שולחן הכנסת

היו"ר א' רביץ:

הודעה לסגן מזכיר הכנסת, בבקשה.

סגן מזכיר הכנסת ד' לב:

ברשות יושב-ראש הישיבה, הנני מתכבד להודיע, כי הונחו על שולחן הכנסת דפי
תיקון להצעת חוק הרשויות המקומיות (ייעוד כספי הקצבות למטרות חינוך),
התש"ס–2000, שהחזירה הוועדה המשותפת לחוק הרשויות המקומיות (ייחוד כספי
הקצבות למטרות חינוך), התש"ס–2000, דף תיקון לנספח להצעת החוק ודף תיקונים
ללוח ההסתייגויות. תודה.

הצעת חוק המכר (דירות) (הבטחת השקעות של רוכשי דירות) (תיקון מס' 3), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא: הצעת חוק המכר (דירות) (הבטחת השקעות של רוכשי
דירות) (תיקון מס' 3), התש"ס–2000, קריאה שנייה וקריאה שלישית. יציג את
ההצעה יושב-ראש ועדת הכספים, ובהיעדרו – חבר הכנסת יעקב ליצמן. בבקשה.

יעקב ליצמן (בשם ועדת הכספים):

אדוני היושב-ראש, חברי הכנסת, הצעת החוק המונחת לפניכם היא פרי יוזמתו של
חבר הכנסת משה גפני.

על-פי החוק הקיים, חייב הקבלן להבטיח את כספי קונה הדירה על-ידי ערבות
בנקאית, ביטוח או בדרך אחרת הקבועה בחוק. הפעלת דרכים אלה כרוכה בהוצאות
כספיות, והקבלן מגלגל אותן בדרך כלל על הקונה.

מוצע כי תשלום ההוצאות יחול על הקבלן, אלא אם כן על-פי חוזה המכר, הקונה
מתחייב לשלם את ההוצאות, והקבלן הוא בגדר "צינור העברה" בלבד, והמבטח או
נותן הערבות הבנקאית הוציא קבלה על שם הקונה.

חברי הכנסת, להצעת חוק זו לא הוגשו הסתייגויות, ואני מבקש מכם להצביע בעדה
בקריאה שנייה ושלישית.

היו"ר א' רביץ:

תודה.

ובכן, מאחר שאין הסתייגויות, אנחנו מצביעים בעבור החוק בקריאה שנייה.
בבקשה, נא להצביע.

הצבעה מס' 91

בעד סעיף 1 – 18

נגד – אין

נמנעים – אין

סעיף 1 נתקבל.

היו"ר א' רביץ:

18 בעד, אין מתנגדים, אין נמנעים. הצעת החוק התקבלה בקריאה שנייה.

אנחנו עוברים לקריאה שלישית. בבקשה, נא להצביע.

הצבעה מס' 92

בעד החוק – 21

נגד – אין

נמנעים – אין 

חוק המכר (דירות) (הבטחת השקעות של רוכשי דירות) (תיקון מס' 3), התש"ס–2000,

נתקבל.

היו"ר א' רביץ:

הצעת חוק המכר (דירות) (הבטחת השקעות של רוכשי דירות) (תיקון מס' 3),
התש"ס–2000, התקבלה בקריאה שנייה ובקריאה שלישית ותיכנס לספר החוקים.

חבר הכנסת גפני, בבקשה, כמה מלים בקיצור.

מאיר שטרית (הליכוד):

אדוני היושב-ראש, איפה נציגי הממשלה?

היו"ר א' רביץ:

יש. חבר הכנסת מרידור נמצא כאן.

משה גפני (יהדות התורה):

אדוני היושב-ראש, אני רוצה להודות ליושב-ראש ועדת הכספים, חבר הכנסת אלי
גולדשמידט, לחברי ועדת הכספים, למנהל הוועדה, ליועצת הכלכלית של הוועדה,
ליועצת המשפטית אנה שניידר; ואני רוצה להודות לרואה-חשבון הדסה רוזנברג,
שהיא יועצת כלכלית, ובהתנדבות מצאה פתרון לבעיה שבחוק הזה היו עלולים להיות
מס רכישה ומע"מ, והיא מצאה את הפתרון החוקי, וזה מה שאישרנו היום. תודה
רבה.

היו"ר א' רביץ:

תודה רבה, חבר הכנסת גפני. אני מברך אותך על הפוריות בהצעות החוק שלך.

הצעת חוק רשות שדות התעופה ורשות הנמלים והרכבות (תיקוני חקיקה), התש"ס–2000

(קריאה שנייה וקריאה שלישית) 

היו"ר א' רביץ:

הצעת חוק רשות שדות התעופה ורשות הנמלים והרכבות (תיקוני חקיקה),
התש"ס–2000, קריאה שנייה וקריאה שלישית. יציג את ההצעה חבר הכנסת ליצמן בשם
יושב-ראש ועדת הכספים.

יעקב ליצמן (בשם ועדת הכספים):

אדוני היושב-ראש, חברי הכנסת, הצעת החוק המונחת לפניכם לקריאה שנייה
ולקריאה שלישית קשורה לתיקונים שנעשו בחוק רשות שדות התעופה ורשות הנמלים
והרכבות במסגרת חוק הסדרים במשק המדינה לשנת 1997.

בשנת 1997 נקבע, כי רשות שדות התעופה ורשות הנמלים והרכבות יהפכו מרשויות
שדינן לעניין מס הכנסה כדין המדינה לגופים החייבים במס, כמו כל גוף עסקי
אחר.

בהוראות המעבר לעניין זה נקבע בחוק ההסדרים, כי נציב מס הכנסה יהיה רשאי
לפטור רשויות אלה ממס על הכנסה מדיבידנד שהופקה בשנת המס 1997, לגבי סכומים
המיועדים להפקדה בקופת גמל לקצבה, ובלבד שהסכומים הופקדו בקופת הגמל לא
יאוחר מיום 1 בינואר 1998.

התברר שהסכומים האמורים לא הופקדו על כה בקופת הגמל.

לפיכך, מוצע להקנות לנציב מס הכנסה סמכות לפטור ממס הכנסות כאמור לעיל,
המתייחסות גם לשנות המס 1998 ו-1999, ובלבד שהסכומים יופקדו בקופת גמל
לקצבה עד ליום 31 בדצמבר 2000.

חברי הכנסת, מדובר בהקלה. להצעת החוק לא הוגשו הסתייגויות, ואני מבקש מכם
להצביע בעדה בקריאה שנייה ובקריאה שלישית.

היו"ר א' רביץ:

מאחר שאין הסתייגויות, אנחנו מצביעים על הצעת החוק בקריאה שנייה. בבקשה, נא
להצביע.

הצבעה מס' 93

בעד סעיפים 3-1 – 21

נגד – אין

נמנעים – אין

סעיפים 3-1 נתקבלו.

היו"ר א' רביץ:

21 בעד, אין מתנגדים, אין נמנעים. החוק התקבל בקריאה שנייה, ואנחנו עוברים
להצבעה בקריאה שלישית.

נא להצביע. בבקשה.

הצבעה מס' 94

בעד החוק – 16

נגד – אין

נמנעים – אין 

חוק רשות שדות התעופה ורשות הנמלים והרכבות (תיקוני חקיקה), התש"ס–2000,

נתקבל.

היו"ר א' רביץ:

16 בעד, אין מתנגדים, אין נמנעים. הצעת חוק רשות שדות התעופה ורשות הנמלים
והרכבות (תיקוני חקיקה), התש"ס–2000, התקבלה בקריאה שלישית.

הצעת חוק הביטוח הלאומי (תיקון מס' 39), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא בהצעות החוק. יעלה ויבוא יושב-ראש ועדת העבודה,
והרווחה והבריאות. בבקשה.

דוד טל (יו"ר ועדת העבודה, הרווחה והבריאות):

אדוני היושב-ראש, אישי הכנסת, הצעת חוק הביטוח הלאומי – רשום אצלי פה תיקון
מס' 40. אני סבור, ואני אומר זאת לפרוטוקול, שזה צריך להיות תיקון מס' 39
על-פי הסדר הכרונולוגי שהשתבש לנו היום.

היו"ר א' רביץ:

תיקנו את זה היום.

דוד טל (יו"ר ועדת העבודה, הרווחה והבריאות):

אם תיקנתם זה בסדר.

אני מתכבד להביא לקריאה שנייה ולקריאה שלישית את הצעת חוק הביטוח הלאומי
(תיקון מס' 39) כאמור. חבר הכנסת רובי ריבלין, החוק בפניך ובפני החברים
האחרים מאפשר לחברי מועצת המוסד לביטוח לאומי ליהנות מהחזר הוצאות ומגמול
בעבור השתתפותם בישיבות המועצה.

מועצת המוסד לביטוח הלאומי היא הרשות העליונה של המוסד על-פי סעיף 8 לחוק
הביטוח הלאומי [נוסח משולב], התשנ"ה–1995, חבר הכנסת רובי ריבלין. תפקיד
המועצה לפקח – – –

ראובן ריבלין (הליכוד):

אני מבקש להכריז על זה כאי-אמון.

היו"ר א' רביץ:

אבל אחרי זה, אחרי גמר הקריאה השנייה. תחשוב עד אז.

דוד טל (יו"ר ועדת העבודה, הרווחה והבריאות):

אדוני, אני מבקש, הוא לא יוכל לחזור בו.

תפקיד המועצה לפקח על פעולת המוסד והנהלתו ולייעץ לשר העבודה והרווחה
בהתקנת תקנות. זו הצעה ממשלתית, חבר הכנסת רובי ריבלין.

המועצה גם ממנה מכוח החוק שתי ועדות ציבוריות, ועדת ביטוח אבטלה וועדת
שירות מילואים, וכן ועדות משנה.

החוק שבפניכם, חבר הכנסת ריבלין וחברי חברי הכנסת, מציע לקבוע את זכאותם של
חברי המועצה והוועדות להחזר הוצאות ולגמול בעד השתתפותם בישיבות. החוק גם
מוציא מכללו עובדי מדינה, עובדי גוף מתוקצב, עובד המועסק בגוף שהוא נציגו
ומי שמקבל החזר הוצאות ממקור אחר.

סעיף נוסף בהצעת החוק מבקש לתקן עוול הקיים כיום בחוק הביטוח הלאומי. כיום
ילדיה של עקרת-בית שנפטרה זכאים לגמלת שאירים בגינה, אולם יתומיה של מי
שנפטרה לפני כניסת חוק קצבת זיקנה לעקרת-הבית לתוקפו, או שמלאו לה 65 שנה
לפני יום זה, אינם זכאים לגמלה מכוחו. תיקון סעיף 252א לחוק הביטוח הלאומי
מתקן עוול זה ומאפשר גם ליתומים הללו, אדוני היושב-ראש, ליהנות מקצבת
שאירים לאחר פטירת אמם.

לחוק אין הסתייגויות, ואני מבקש את תמיכתכם בקריאה שנייה ובקריאה שלישית.

היו"ר א' רביץ:

תודה רבה.

דוד טל (יו"ר ועדת העבודה, הרווחה והבריאות):

הייתי יכול, אדוני היושב-ראש, להמשיך ולדבר עוד כהנה וכהנה. הייתי עושה זאת
ברצון רב, ואפילו בכיף גדול, אבל אני אתחשב בחבר הכנסת רובי ריבלין, ואשר
על כן אני רוצה לבקש את תמיכתכם. תודה.

היו"ר א' רביץ:

תודה.

ובכן, אנחנו עוברים להצבעה בקריאה שנייה. אפשר להצביע. בבקשה.

הצבעה מס' 95

בעד סעיפים 5-1 – 19

נגד – אין

נמנעים – 1

סעיפים 5-1 נתקבלו.

היו"ר א' רביץ:

19 בעד, נמנע אחד.

אנחנו עוברים להצבעה על החוק בקריאה שלישית. אפשר להצביע. בבקשה.

הצבעה מס' 96

בעד החוק – 24

נגד – אין

נמנעים – אין

חוק הביטוח הלאומי (תיקון מס' 39), התש"ס–2000, נתקבל.

היו"ר א' רביץ:

24 בעד, אין מתנגדים, אין נמנעים. אכן התקבל חוק הביטוח הלאומי (תיקון מס'
39), התש"ס–2000. תודה רבה.

הצעת חוק נכי המלחמה בנאצים (ביטול הגבלת המועדים להגשת בקשה לתגמול)

(הוראה מיוחדת), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא בסדר-היום: הצעת חוק נכי המלחמה בנאצים (ביטול
הגבלת המועדים להגשת בקשה לתגמול) (הוראה מיוחדת), התש"ס–2000, קריאה שנייה
וקריאה שלישית. יציג את ההצעה יושב-ראש ועדת העבודה, והרווחה והבריאות.

החוק הזה כל כך מובן, שפשוט אין צורך להסביר אותו. בבקשה.

דוד טל (יו"ר ועדת העבודה, הרווחה והבריאות):

אדוני היושב-ראש, אני בכל אופן חייב תודה בגין עבודה על החוק הקודם שהצגת –
ליועצת המשפטית של הוועדה, למנהלת הוועדה, למזכירות וליועצת המשפטית הלית
ברק, ולכל מי שתרם לחוק ההוא.

רבותי חברי הכנסת, הצעת חוק נכי המלחמה בנאצים (ביטול הגבלת המועדים להגשת
בקשה לתגמול) (הוראה מיוחדת), אני מתכבד להביאה בפניכם לקריאה שנייה
ושלישית, ואני מקווה שהצעת החוק ברורה.

לפי חוק נכי המלחמה בנאצים, אדוני היושב-ראש, ניתן היה להגיש תביעה לתגמול,
על-פי החוק, רק עד שנה מיום פרסומו, או עד שנה מיום הפיכת התובע לתושב קבע
בישראל. נוצר מצב שאנשים שמסיבות שונות לא הספיקו להגיש תביעה איבדו את
זכאותם לתגמול מכוח החוק.

מדובר, בדרך הטבע, על קבוצה מצומצמת של זכאים, נכי המלחמה בנאצים, אשר רובם
ככולם קשישים.

הממשלה ביקשה בהצעת החוק להתיר לזכאים להגיש תביעה במשך שנה נוספת, אולם
הוועדה, בהכירה בזכותה של קבוצה ייחודית זו לתגמול על סבלה, ביטלה את מגבלת
הזמן וקבעה כי ניתן יהיה להגיש תביעה לתגמול מכוח החוק בכל עת בעתיד.

ראוי לציין בהקשר זה, כי לפני שנה הוסרה מגבלת הזמן על הגשת תביעות לפי חוק
נכי רדיפות הנאצים, והצעת החוק שבפניכם יוצרת תנאים שווים בשני החוקים.

להצעת החוק יש הסתייגויות, ואני מבקש את תמיכתכם בדחיית ההסתייגויות
ובאישור ההצעה בקריאה שנייה וקריאה שלישית. תודה.

היו"ר א' רביץ:

מאחר שיש רק הסתייגות אחת, של שר האוצר בייגה שוחט, והוא לא נמצא אתנו,
אנחנו לא נצביע על ההסתייגות שלו, ואנחנו מצביעים מייד על הצעת החוק כולה
בקריאה שנייה.

בבקשה. נא להצביע.

ראובן ריבלין (הליכוד):

זו הצעה של חבר הכנסת הירשזון.

היו"ר א' רביץ:

זו הצעה של חבר הכנסת הירשזון, בוודאי, זה מובן מאליו.

הצבעה מס' 97

בעד סעיפים 2-1 – 23

נגד – אין

נמנעים – אין

סעיפים 2-1 נתקבלו.

היו"ר א' רביץ:

ההצעה התקבלה ברוב של 23 בקריאה שנייה, ואנחנו מגיעים לקריאה שלישית.

נא להצביע. בבקשה.

הצבעה מס' 98

בעד החוק – 26

נגד – אין

נמנעים – אין 

חוק נכי המלחמה בנאצים (ביטול הגבלת המועדים להגשת בקשה לתגמול) (הוראה מיוחדת), התש"ס–2000, נתקבל.

היו"ר א' רביץ:

ובכן, ב-26 קולות התקבלה הצעת חוק נכי המלחמה בנאצים (ביטול הגבלת המועדים
להגשת בקשה לתגמול) (הוראה מיוחדת), התש"ס–2000, בקריאה שנייה ובקריאה
שלישית.

הצעת חוק הבלו על דלק (תיקון מס' 4), התש"ס–2000

(קריאה שנייה וקריאה שלישית)

היו"ר א' רביץ:

אנחנו ממשיכים בסדר-היום: הצעת חוק הבלו על דלק (תיקון מס' 4), התש"ס–2000,
קריאה שנייה וקריאה שלישית. יציג את ההצעה יושב-ראש ועדת הכספים, הלוא הוא
הרב יעקב ליצמן.

יעקב ליצמן (בשם ועדת הכספים):

ממלא-מקום יושב-ראש ועדת הכספים.

מאיר שטרית (הליכוד):

מר ליצמן, יש רמז לעתיד?

יעקב ליצמן (בשם ועדת הכספים):

לא.

זבולון אורלב (מפד"ל):

יש הסכם קואליציוני?

יעקב ליצמן (בשם ועדת הכספים):

אדוני היושב-ראש, חברי הכנסת, הצעת החוק המונחת לפניכם לקריאה שנייה
ולקריאה שלישית עניינה דחיית המועד לתשלום הבלו על הדלק.

על-פי החוק, כפי שהוא כיום, הבלו ישולם על-ידי היצרן בעת הוצאת הדלק ממקום
הייצור. עם זאת, החוק קובע כי מנהל המכס ומע"מ רשאי לדחות את התשלום למועד
אחר, אך לא מאוחר יותר מיום מכירתו של הדלק. מועד מכירת הדלק הוא בדרך כלל
חמישה ימים לאחר הוצאתו ממקום הייצור. מכאן, שעל-פי החוק הקיים אין למנהל
אפשרות לדחות את מועד התשלום ביותר מחמישה ימים. מוצע לאפשר למנהל לדחות את
המועד לתשלום הבלו עד עשרה ימים ממועד הוצאת הדלק ממקום הייצור.

ועדת הכספים, בעת הדיונים על הצעת החוק, החליטה, כי הדחייה תיעשה בהתייעצות
עם מנהל מינהל הדלק במשרד התשתיות הלאומיות, וזאת על מנת להבטיח את מחירי
הדלק בהתאם.

חברי הכנסת, להצעת חוק זו לא הוגשו הסתייגויות, ואני מבקש מכם לתמוך בה
ולהצביע בעדה בקריאה שנייה ובקריאה שלישית.

היו"ר א' רביץ:

תודה רבה. אנחנו מצביעים על הצעת חוק הדלק, ואני רוצה לציין שזה תיקון מס'
4, ועוד מעט יבוא לפנינו תיקון מס' 5, בקריאה שנייה.

נא להצביע. בבקשה.

הצבעה מס' 99

בעד סעיף 1 – 24

נגד – אין

נמנעים – אין

סעיף 1 נתקבל.

היו"ר א' רביץ:

24 בעד, אין מתנגדים ואין נמנעים.

אנחנו עוברים להצבעה בקריאה שלישית. בבקשה. נא להצביע.

הצבעה מס' 100

בעד החוק – 19

נגד – אין

נמנעים – אין

חוק הבלו על דלק (תיקון מס' 4), התש"ס–2000, נתקבל.

היו"ר א' רביץ:

19 הצביעו בעד, אין מתנגדים ואין נמנעים. התקבלה הצעת חוק הבלו על דלק
(תיקון מס' 4), התש"ס–2000.

הצעת חוק הבלו על הדלק (תיקון מס' 5) (איסור מיסוי מפלה על סולר), התש"ס–2000

(קריאה ראשונה)

היו"ר א' רביץ:

אנו עוברים להצעת חוק הבלו על הדלק (תיקון מס' 5), של חבר הכנסת פורז. אתה
מאריך בדיבוריך; נראה אותך הפעם, אל תדבר מנייר, דבר מהלב.

אברהם פורז (יו"ר ועדת הכלכלה):

אדוני היושב-ראש, אני אדם מאוד לא חיובי, לכן אני מאריך. אני מציע לכם
לקרוא את דברי ההסבר בדף, ובזה אני מסתפק. נא תמכו בהצעת החוק בקריאה
ראשונה.

היו"ר א' רביץ:

זו קריאה ראשונה, זה סיפור. איפה רשימת הדוברים? מישהו רוצה לדבר?

קריאות:

לא.

זבולון אורלב (מפד"ל):

כולם ויתרו על רשות הדיבור.

היו"ר א' רביץ:

אף אחד לא רוצה לדבר, חבר הכנסת פורז שכנע את הציבור, ולכן אנחנו מצביעים
בקריאה ראשונה.

בבקשה.

הצבעה מס' 101

בעד ההצעה להעביר את הצעת החוק לוועדה – 26

נגד – אין

נמנעים – אין

ההצעה להעביר את הצעת חוק הבלו על הדלק (תיקון מס' 5) (איסור מיסוי מפלה על סולר), התש"ס–2000, לוועדת הכלכלה נתקבלה.

היו"ר א' רביץ:

אני קובע, שהצעת החוק הזאת התקבלה בקריאה ראשונה, והיא עוברת לוועדת הכספים
של הכנסת.

מאיר שטרית (הליכוד):

לוועדת הכלכלה.

היו"ר א' רביץ:

לי רשום ועדת הכספים.

אברהם פורז (יו"ר ועדת הכלכלה):

הצעת החוק באה מוועדת הכלכלה והיא תחזור לוועדת הכלכלה.

היו"ר א' רביץ:

זה התחיל בכלכלה בכ"ף או בקו"ף?

אברהם פורז (שינוי):

גם וגם.

היו"ר א' רביץ:

הצעת החוק תעבור לוועדת הכלכלה.

הצעת חוק הביטוח הלאומי (תיקון מס' 42) (מענק חג), התש"ס–2000

(קריאה ראשונה)

היו"ר א' רביץ:

אנחנו עוברים להצעת חוק הביטוח הלאומי – של חבר הכנסת דוד טל, בקריאה
ראשונה. בבקשה.

דוד טל (ש"ס):

אדוני היושב-ראש, רבותי חברי הכנסת, אני מתכבד להביא לקריאה ראשונה את הצעת
חוק הביטוח הלאומי (מענק חג), התש"ס–2000.

מטרת ההצעה, אדוני היושב-ראש, להעניק סיוע למשפחות הנזקקות בישראל, בשני
מועדים בשנה, בראש השנה ובפסח. המענק הוא סמלי, 4.2% מהשכר הממוצע במשק.
אני מבקש את התמיכה של חברי הכנסת.

הייתי רוצה שהמענק הזה יהיה גדול יותר, אבל אני מבין שלאוצר קשה. אני מבקש
את תמיכת החברים. תודה.

היו"ר א' רביץ:

מישהו רוצה לדבר?

קריאות:

לא. לוותר.

עבד-אלמאלכ דהאמשה (הרשימה הערבית המאוחדת):

כן.

היו"ר א' רביץ:

בבקשה.

אדוני השר שחק, יש לנו שאלה פרוצדורלית. האם ידוע לך אם לממשלה יש עמדה
בהצעת החוק הזאת?

שר התיירות א' ליפקין-שחק:

נגד.

היו"ר א' רביץ:

תודה. בבקשה, אדוני.

עבד-אלמאלכ דהאמשה (הרשימה הערבית המאוחדת):

כבוד היושב-ראש, חברי הכנסת, זו עוד הצעת חוק שבלי לשים לב אפילו קבעו, בלי
לחשוב שיש פה תושבים שיש להם חגים חוץ מראש השנה ומיום כיפור, כמו שאמר חבר
הכנסת דוד טל.

אין לי בעיה עם החגים, עם הציבור היהודי ועם מה שאתם רוצים, אבל מענק
שיינתן לאזרחים חייב להינתן לכולם, או שגם פה יש דרכים איך לתת רק באותם
חגים ולא לתת לאזרחים האחרים. זה לא יעלה על הדעת.

אני רוצה לראות מי מרים את ידו בעד החוק הזה, שהוא טעות גמורה. אני לא רוצה
להגיד שמישהו התכוון לזה. אבל לא יעלה על הדעת, שכך החוק הזה יתקבל. אני
מבקש מכבודו, שההצעה הזאת תוחזר לוועדה, כדי להכינה בדרך הנכונה, וכל החגים
של האזרחים יוכרו.

נסים זאב (ש"ס):

חג הרמדאן וחג הקורבן.

עבד-אלמאלכ דהאמשה (הרשימה הערבית המאוחדת):

הייתי מציע לשנות את הסכום, שהוא כל כך נמוך. 250 שקל לחג לא יעזרו בכלום
למשפחה היום.

הסכום טעון תיקון, והחגים טעונים תיקון, ולכן אני מתנגד לחוק. אני לא אאריך
בגלל קוצר הזמן, אבל אני מזמין את חברי כולם להתנגד לחוק הזה ולהחזירו
לוועדה.

היו"ר א' רביץ:

אני מודה לך. יש עוד מישהו שרוצה לדבר? ובכן, הדיון הסתיים. אין עוד מישהו
שרוצה לדבר.

קולט אביטל (ישראל אחת):

יש לי הודעה.

היו"ר א' רביץ:

חברת הכנסת קולט אביטל מבקשת את רשות הדיבור.

מאיר שטרית (הליכוד):

אדוני היושב-ראש, יש לי הערה לסדר.

היו"ר א' רביץ:

אני נותן לה את רשות הדיבור.

מאיר שטרית (הליכוד):

יש לי הערה לסדר, אדוני.

היו"ר א' רביץ:

מה לסדר? רק רגע. חברת הכנסת קולט אביטל, תמתיני רגע. חבר הכנסת שטרית,
בבקשה.

מאיר שטרית (הליכוד):

אדוני, תפתח לי את המיקרופון.

היו"ר א' רביץ:

חברים, חברים, למה רגשו חברים? חברי הכנסת, תנו להמשיך את הדיון. חבר הכנסת
מאיר שטרית.

מאיר שטרית (הליכוד):

אני רוצה להעיר הערה לסדר הדיון. זו הצעת חוק שמוגשת לכנסת בקריאה ראשונה.
על-פי תקנון הכנסת, כל הצעת חוק שמובאת לקריאה ראשונה צריכה לכלול הערכה
תקציבית של המציע ושל האוצר על עלותה. בהצעת החוק הזאת אין הערכה תקציבית
של המציע. יש הערכה של האוצר, שכתובה בה טעות והיא לא יכולה להיות. האוצר
כותב פה שהערכת האוצר לגבי החוק המוצע היא 230 שקלים חדשים בשנה. איך זה
יכול להיות? הרי החוק מציע לתת 250 שקל לכל אזרח בכל חג, לכל מי שמקבל קצבת
נכות.

היו"ר א' רביץ:

שאלת, בסדר, אל תעשה מזה עניין. הבנתי אותך.

מאיר שטרית (הליכוד):

לכן, אי-אפשר להביא את החוק לדיון.

היו"ר א' רביץ:

הרי הבנו. מה רוצה להגיד חבר הכנסת טל?

דוד טל (ש"ס):

אדוני היושב-ראש, אני סבור שחבר הכנסת שטרית צודק. הייתי צריך לתקן זאת.
מפאת החיפזון, קוצר הזמן והשעה המאוחרת, כאשר חברי מספסלי האופוזיציה ביקשו
ממני לקצר, לא ציינתי זאת. צודק חבר הכנסת שטרית. נפלה טעות סופר. זה צריך
להיות 230 מיליון ש"ח.

היו"ר א' רביץ:

יפה. תודה.

חברת הכנסת קולט אביטל, בבקשה.

ראובן ריבלין (הליכוד):

אדוני היושב-ראש.

היו"ר א' רביץ:

אדוני יושב-ראש האופוזיציה.

ראובן ריבלין (הליכוד):

סיעת הליכוד מבקשת לראות בהצבעה הצבעת אי-אמון.

היו"ר א' רביץ:

גנבת לה את ההצגה. חברת הכנסת קולט, מה את מבקשת? בבקשה.

קולט אביטל (ישראל אחת):

לא, לא.

היו"ר א' רביץ:

חברי הכנסת, אני מודיע בזאת, שההצבעה על הצעת החוק הנוכחית, חוק הביטוח
הלאומי (תיקון מס' 42) (מענק חג), התש"ס–2000, נדחתה למועד שאפשר יהיה
להצביע בו עליה, היות שהליכוד רואה בזה הצבעת אי-אמון.

ראובן ריבלין (הליכוד):

הליכוד מבקש לראות בהצבעה על הצעת החוק הזאת הצבעת אי-אמון.

היו"ר א' רביץ:

אי-אמון.

ראובן ריבלין (הליכוד):

אדוני היושב-ראש, חברי סיעת ש"ס מאיימים עלי.

היו"ר א' רביץ:

ואתה נראה מאוד מפוחד. אקרא לסדרנים. הסדרנים, נא לפזר את האיום המרחף מעל
ראשו של חבר הכנסת ריבלין.

הצעת חוק הרשויות המקומיות (תיקוני חקיקה) (שלילת הזכות להיבחר ולכהן בשל עבר פלילי), התש"ס–2000

(קריאה ראשונה)

היו"ר א' רביץ:

אנחנו עוברים לנושא הבא בסדר-היום: הצעת חוק הרשויות המקומיות (תיקוני
חקיקה) (שלילת הזכות להיבחר ולכהן בשל עבר פלילי), התש"ס–2000. הצעת החוק
היא בקריאה ראשונה. זו הצעה של חברת הכנסת יהודית נאות וקבוצת חברי כנסת.
תציג את ההצעה חברת הכנסת יהודית נאות; בבקשה.

יהודית נאות (שינוי):

רבותי, יש לי הפתעה. זו הצעת חוק שלא עולה כסף.

זבולון אורלב (מפד"ל):

אני לא מאמין.

יהודית נאות (שינוי):

האמן, האמן, חוץ מהנייר של הקריאה השנייה והשלישית.

זו הצעת חוק שעוסקת למעשה בזכות לבחור ולהיבחר ברשויות המקומיות. כוונת
הצעת החוק הזאת היא, שאדם שהורשע בעבירה פלילית שיש עמה קלון ונגזר עליו
עונש – – –

היו"ר א' רביץ:

חברי הכנסת.

יהודית נאות (שינוי):

חבר הכנסת רחמים מלול, אני פשוט לא שומעת את עצמי בשעה הזאת.

היו"ר א' רביץ:

חברת הכנסת נאות, אני ארגיע את הציבור. חבר הכנסת נסים דהן, אני מבקש. חבר
הכנסת השר יצחק כהן. תודה רבה. חבר הכנסת דהאמשה, תודה. חברת הכנסת נאות,
בבקשה.

יהודית נאות (שינוי):

הצעת החוק הזאת קובעת, שאדם שהורשע בעבירה פלילית שיש עמה קלון ונגזר עליו
עונש מאסר של שלושה חודשים ומעלה לא יוכל במשך שבע שנים להציג את מועמדותו
להיות חבר מועצת עיר או ראש רשות.

ההצעה הזאת מקלה במידה מסוימת ומכבידה במידה אחרת. ההצעה הזאת מיישרת למעשה
את התנאים המתבקשים ממועמד לכנסת או לרשויות המקומיות.

אני מאוד מבקשת את תמיכתכם, בעיקר כשהאוצר איננו פה כדי לשים לנו מחסומים.
אני מבטיחה, שאנחנו נמשיך בחקיקה גם לגבי משרות אחרות בכירות, כפי שישראל
כץ הציע היום.

היו"ר א' רביץ:

אבל שלושה חודשים ושבע שנים זו לא פרופורציה.

יהודית נאות (שינוי):

מדובר על עונש מאסר של שלושה חודשים ומעלה. מדובר על עבירה שיש עמה קלון.

היו"ר א' רביץ:

אהה, זו עבירה שיש עמה קלון.

חברי הכנסת, האם יש מישהו שרוצה להתייחס לנושא? אם יש – אקרא את השמות.

זבולון אורלב (מפד"ל):

לא, לא. יש הבנה שלא מבקשים את רשות הדיבור.

היו"ר א' רביץ:

חבר הכנסת נסים זאב, אתה מוכן לוותר? אחרת זה יהיה כדור שלג ויתחילו לדבר.

נסים זאב (ש"ס):

אני מוותר.

היו"ר א' רביץ:

אנחנו נמצאים במסגרת של קריאה ראשונה. לכן אנחנו ניגשים להצבעה. מי בעד? מי
נגד? בבקשה.

הצבעה מס' 102

בעד ההצעה להעביר את הצעת החוק לוועדה – 28

נגד – 3

נמנעים – אין

ההצעה להעביר את הצעת חוק הרשויות המקומיות (תיקוני חקיקה) (שלילת הזכות להיבחר ולכהן בשל עבר פלילי), התש"ס–2000, לוועדת הפנים ואיכות הסביבה נתקבלה.

היו"ר א' רביץ:

28 בעד, שלושה נגד, אין נמנעים. הצעת החוק הזאת עברה בקריאה ראשונה. הצעת
החוק תועבר לוועדת הפנים ואיכות הסביבה של הכנסת.

אנחנו עוברים לסעיף הבא בסדר-היום: הצעת חוק חתימה אלקטרונית, התש"ס–2000.
יציג את ההצעה שר המשפטים – והוא איננו. מאחר ששר המשפטים איננו, נדמה לי
שלפי התקנון אני לא יכול להציג את הצעת החוק.

מאיר שטרית (הליכוד):

אני מוכן להציג את ההצעה במקומו.

היו"ר א' רביץ:

לא. לא נורא, זה יחכה. אולי הוא יגיע. אתן לו את רשות הדיבור לאחר מכן. אם
מישהו יכול להזעיק אותו – הוא ידבר אחר כך.

ראובן ריבלין (הליכוד):

מאה אחוז.

זבולון אורלב (מפד"ל):

למה? שיבוא ויחכה לסוף.

היו"ר א' רביץ:

שר המשפטים בדרך הנה. כשהוא יגיע נעבור אל הצעת החוק עוד הפעם.

דברים לזכרו של חסיד אומות העולם יאן קארסקי

היו"ר א' רביץ:

לפי בקשת יושב-ראש הכנסת, נתבקשתי לאפשר לחברת הכנסת קולט אביטל לומר כמה
מלים. בבקשה.

קולט אביטל (ישראל אחת):

תודה רבה.

לפני שבועיים נפטר בוושינגטון איש ישר וצנוע, פרופסור פולני קתולי, יאן
קארסקי, שניסה, בשעות החשוכות של ההיסטוריה שלנו, לעזור לעם היהודי.

במלחמת העולם השנייה שימש קארסקי בלדר. זאת אומרת, הוא העביר מידע סודי
מפולין הכבושה לבעלות-הברית.

באוגוסט 1942 הוא נפגש עם נציגי הקהילה היהודית בוורשה, ביקר בגטו ורשה,
ביקר במחנה ריכוז ונחרד. הוא היה הראשון שנסע ללונדון והעביר לבעלות-הברית,
לווינסטון צ'רצ'יל ולנשיא ארצות-הברית, מידע על השואה היהודית ועל ממדיה.

חברי הכנסת, בעלות-הברית ידעו אפוא על השואה והעדיפו שלא לעשות כלום.

במשך מלחמת העולם השנייה נתפס קארסקי על-ידי הגסטאפו ועונה.

ב-1994 העניקה לו ממשלת ישראל אזרחות כבוד, מעשה שהוא נדיר במחוזותינו וללא
ספק הביע את הערכתנו העמוקה לדרכו.

בהלווייתו של קארסקי השתתף רק פקיד זוטר מטעמנו. לכן, חברי הכנסת, מצאתי
לנכון להעלות את זכרו ופועלו בבית זה.

יהי זכרו ברוך.

הצעת חוק חתימה אלקטרונית, התש"ס–2000

(קריאה ראשונה)

היו"ר א' רביץ:

אדוני שר המשפטים, אתה רוצה להציג לפנינו הצעת חוק חתימה אלקטרונית.
בהיעדרך, אדוני השר, התנדבו חברי הכנסת לקצר את האומר והם ידברו מעט. אלה
נקודות זכות כדי שהחוק יעבור מהר.

שר המשפטים י' ביילין:

אני מוכן לתרום את תרומתי ולא לומר דבר בתנאי שאני יכול להעביר את זה
לפרוטוקול.

היו"ר א' רביץ:

אני מאשר לך להעביר לפרוטוקול, אבל בכל אופן, לכבוד הכנסת תגיד מה אומר
החוק.

שר המשפטים י' ביילין:

העיקרון, אדוני היושב-ראש, כנסת נכבדה, בחוק הזה הוא מתן אפשרות למערכת של
קשרי המסחר בישראל להתחבר לעידן המסחר המודרני, כיוון שאחת הבעיות המרכזיות
בעניין של חוזים, בעניין של התקשרויות, היא עניין החתימה, חתימת היעד.
מדובר כאן בהצעה לגבי אשרור והכרה בחתימה אלקטרונית שנעשית מרחוק ולא דווקא
בעט ולא דווקא על נייר. בכך אנחנו מצטרפים למדינות המתוקנות בעולם, שהדבר
הזה מאפשר להן באמת לקיים קשרי מסחר ברמה הגבוהה ביותר.

היו"ר א' רביץ:

תודה רבה.

ובכן, חברי הכנסת, לפי המסורת הנקוטה בידינו, חברי הכנסת מוותרים על רשות
הדיבור ואנחנו עוברים להצבעה בקריאה ראשונה, בבקשה. אפשר להצביע על החתימה
האלקטרונית.

הצבעה מס' 103

בעד ההצעה להעביר את הצעת החוק לוועדה – 34

נגד – אין

נמנעים – אין

ההצעה להעביר את הצעת חוק חתימה אלקטרונית, התש"ס–2000,

לוועדה שתקבע ועדת הכנסת נתקבלה.

היו"ר א' רביץ:

ובכן, 34 בעד הצעת חוק חתימה אלקטרונית, התש"ס–2000, ואני מבין שההצעה
תעבור – – –

שר המשפטים י' ביילין:

לוועדת הכנסת כדי שתעביר אותה לוועדה המשותפת לחוקה ומדע בראשות חבר הכנסת
מיכאל איתן.

היו"ר א' רביץ:

ובכן, ההצעה תעבור לוועדת הכנסת כדי שתעביר זאת לוועדה משותפת לוועדת
החוקה, חוק ומשפט ולוועדת המדע בראשות חבר הכנסת מיכאל איתן. תודה רבה.

הודעת הממשלה על רצונה להחיל דין רציפות על הצעת חוק

היו"ר א' רביץ:

שר המשפטים רוצה לומר לנו עוד דבר שאין בו צורך בדיון.

שר המשפטים י' ביילין:

אדוני היושב-ראש, כנסת נכבדה, על-פי חוק רציפות בהצעות חוק, התשנ"ג–1993,
אני מתכבד למסור לכנסת על רצונה של הממשלה להחיל את רציפות הדיון על הצעת
חוק הביטוח הלאומי (תיקון מס' 31), התשנ"ט–1998.

על-פי הוראות החוק, כל סיעה הרוצה בכך רשאית להציע בתוך שבועיים, שדין
הרציפות לא יוחל על הצעה כלשהי.

אם תוגש הצעה כזאת, תחליט הכנסת בעניין; אם לא תוגש הצעה כזאת, או תוגש
ותידחה, תמשיך הכנסת לדון בהצעת החוק ורשאית היא לנהוג בדיונים שנתקיימו
בכנסת היוצאת כאילו היו אלה דיונים שלה.

היו"ר א' רביץ:

תודה רבה.

הצעת חוק לתיקון פקודת מס הכנסה (מס' 124)

(הקלות במתן הטבה לשינויי מבנה), התש"ס–2000

(קריאה ראשונה)

היו"ר א' רביץ:

חברי הכנסת, אנחנו עוברים להצעת חוק לתיקון פקודת מס הכנסה (הקלות במתן
הטבה לשינויי מבנה), התש"ס–2000, קריאה ראשונה. יציג את ההצעה שר האוצר.

שר האוצר א' שוחט:

אדוני היושב-ראש, השארתי את הנייר שמסביר את חשיבות החוק הזה, אבל אני רוצה
לומר בשניים-שלושה משפטים, שאחת הבעיות הקשות בתעשיית ההיי-טק שלנו היא
העובדה, שכאשר יש מיזוג בין חברה ישראלית לבין חברה אמריקנית, ורבות הן
חברות כאלה, העברת המניות היא התשלום. העברת המניות מבחינת החוק הקיים היא
אירוע מס. כלומר, נאמר שחברה ישראלית מתמזגת עם חברה אמריקנית ומקבלת את
המכירה במניות אמריקניות, הן מקבלות 100 מיליון דולר, בחוק הקיים היום זה
אירוע מס. החוק הזה בא לפתור את הבעיה ולגרום לכך שאנחנו נוכל בתעשייה זו
ליצור מצבים שהמיזוגים לא יהיו אירוע מס לכמה שנים בתנאים כאלה ואחרים שאני
לא רוצה כעת להרבות בפירוטם.

אני נחשפתי לבעיה הזאת כאשר ביקרתי ב"עמק הסיליקון" בספטמבר בשנה שעברה
ונפגשתי עם אנשי התעשייה.

אני רוצה לשבח את נציבות מס הכנסה ואת נציב המס שנמצא פה על העבודה החשובה
בהכנת החוק. החוק הזה חיוני למשק הישראלי, חיוני לתעשיות המתפתחות, הוא חוק
טוב, ואנחנו רוצים להידמות בכך לארצות-הברית, בעיקר למה שקורה בתעשיית
ההיי-טק.

אני מבקש לאשר את החוק בקריאה ראשונה ולהעבירו לדיון ולהכנתו לקריאה שנייה
ושלישית בוועדת הכספים של הכנסת. תודה רבה.

היו"ר א' רביץ:

אני מודה לך. ובכן, האם אנחנו נוקטים כנ"ל גם בהצעת חוק זאת?

דוד טל (ש"ס):

לא, אני רוצה לדבר.

מאיר שטרית (הליכוד):

להצביע.

היו"ר א' רביץ:

רק רגע, אני לא יכול לכפות על החברים. אני רוצה לרשום מי רוצה לדבר – רק
אתה רוצה לדבר?

דוד טל (ש"ס):

אני רוצה לדבר, אני לא יודע מה עם האחרים.

היו"ר א' רביץ:

יש עוד מישהו שרוצה לדבר? דוד טל, אתה היחיד שרוצה לדבר.

רן כהן (מרצ):

גם אני רוצה לדבר.

היו"ר א' רביץ:

אני מודיע שהרשימה סגורה.

מאיר שטרית (הליכוד):

אדוני היושב-ראש, אפשר להעיר משהו לסדר?

היו"ר א' רביץ:

בבקשה.

מאיר שטרית (הליכוד):

אדוני היושב-ראש, בכל רגע מגישים לנו נוסחים חדשים של סדר-היום שמשנים את
סדר-היום שהוגש לכנסת בתחילת היום. כעת הניחו בפנינו תיקון מס' 6, שמוסיף
אחרי ההצעות שמונחות לפניך עוד חמישה חוקים. עם כל הכבוד, אני חושב שזה לא
מהלך תקין. אנשים עזבו את הכנסת כשהחוקים הללו לא היו מונחים על סדר-היום.
אני חושב שאי-אפשר לדון בחוקים האלה – מעבר לחוקים שהונחו קודם. החוקים
נסתיימו בסעיף ל"ח, ומאותו רגע ואילך צריך להפסיק את הדיונים בחוקים. אני
אומר לך, אדוני היושב-ראש, יש אנשים שאולי לא היו עוזבים את הכנסת אילו
ידעו שהחוקים האלה עומדים על סדר-היום. זה לא תקין.

ענת מאור (מרצ):

לא נכון.

מאיר שטרית (הליכוד):

לא תקין בשום פנים, שמביאים כל הזמן תוספות לסדר-היום. על-פי הסדר הזה,
אדוני, אפשר להביא את הרפורמה במס, להעביר אותה בתוך דקה. עוד לא מאוחר.

היו"ר א' רביץ:

טוב, חברי הכנסת, אני מנצל את זכותי כיושב-ראש לטעות ולעבור על חמישה-שישה
החוקים האלה בהנחה שבאמת חברי הכנסת לא יטריחו את עצמם דווקא לדבר. חבר
הכנסת טל, זכותו כמובן, נתקדם מהר, שלוש דקות.

דוד טל (ש"ס):

אדוני היושב-ראש, עמיתי חברי הכנסת, אני חושב שהצעת החוק הזאת היא הצעת חוק
מאוד מאוד חשובה למשק הישראלי. אני חושב שהצעת החוק הזאת יכולה לתרום הרבה
מאוד למשק הישראלי. אבל, ברשותך, אדוני היושב-ראש, אני רוצה להפנות שאלה
לשר האוצר. אדוני שר האוצר, כמה תעלה לאוצר הצעת החוק הזאת? מה העלות?

שר האוצר א' שוחט:

לא תעלה שום דבר.

דוד טל (ש"ס):

לא כלום? יפה. רציתי לשמוע את זה. ההצעה הזאת תורמת תרומה סגולית למשק
הישראלי, ואני חושב שנכון יהיה לתמוך בה. אבל ראו נא, רבותי חברי הכנסת, שר
האוצר, זה שכרגע היה פה והציג את ההצעה הזאת – אני מודה, הצעה מצוינת – הוא
רוצה להרוס את הקבלנים, הוא רוצה להשית על הקבלנים כל מיני אגרות. אחרי
שבשנה האחרונה 360 חברות בנייה קרסו ופשטו את הרגל בגלל כל הגזירות
הכלכליות שלו, עכשיו הוא מתחיל לברור איזו מן התעשיות הוא יאמץ, איזו הוא
ידחה. אנחנו רואים מה קורה בתעשיות המסורתיות – תעשיית הטקסטיל הכבדה נהרסת
בגלל שר האוצר, תעשיות אחרות בקריית-שמונה, בשדרות, בירוחם, בכל עיירות
הפיתוח, מפעלים נסגרים משום ששר האוצר לא מוצא לנכון לאמץ אותן תעשיות
טקסטיל, למשל, שתורמות תרומה לא רגילה למשק הישראלי, שעד היום הצבא נהנה
מהן. גם מבחינת איכות – הן יכולות להתמודד באיכות עם כל מפעל אחר. שר האוצר
מוביל אותנו לידי כך שאנחנו נקנה את כל המוצרים הללו בחו"ל ולא בארץ, ולא
אכפת לו שאנשים בירוחם, בקריית-שמונה, בשדרות ובכל המקומות האלה יצאו ממעגל
העבודה.

הוא מוכן לעזור למגזרים מסוימים ומיוחדים וחזקים במשק הישראלי, וזאת הוא
עושה פעם אחר פעם. הוא רוצה ללכת בדרך שכבר התוו לו גם אנשי אגף התקציבים
וגם אנשי המשרד שלו.

אני לא רואה כאן, אדוני שר האוצר, מדיניות עקבית, שאתה דואג לכל המשק
הישראלי. אני רואה שאתה דואג פה לגזרה צרה ועוד לגזרה צרה ואתה עושה
סלקציות במקצועות הללו.

אני חושב שזה מאוד לא נכון, ובסופו של דבר אתה תגרום לכך שתהיה לנו פה חברה
שסועה יותר ממה שהיא היום. אתה תגרום לכך שיהיו לנו פערי שכר – היום אנחנו
אולי מקום שני בעולם, אתה תביא אותנו למקום ראשון בעולם. אין לך אותה
רגישות שצריכה להיות לשר האוצר בנושא החברתי כדי לסגור את הפערים הללו וכדי
למנוע מהפערים הללו להשתולל, ואתה הולך ומגדיל את הפערים הללו.

אשר על כן, אדוני, אני רוצה לפנות לשר האוצר לגבי כל התעשיות המסורתיות
האלה שהוא גוזר עליהן כליה כאן במדינת ישראל, על כולן. ולכן, אגב, הגשנו את
הצעת חוק המכרזים, כדי להכיר בעדיפות כל המפעלים בארץ, התעשיות המסורתיות
הללו.

יוסי שריד (מרצ):

תקצר.

דוד טל (ש"ס):

סליחה, חבר הכנסת שריד, אני נמצא ברשות הדיבור ואדוני מפריע לי, למה לך?

יוסי שריד (מרצ):

אני מתנצל.

דוד טל (ש"ס):

אדוני, אני הפרעתי לך פעם אחת כשהיית פה על הדוכן? לא, אף לא פעם אחת.
אדוני, כשאתה תהיה יושב-ראש הכנסת אני אשמע את מה שאתה אומר, אבל יש לי
שלוש דקות ואני אנצל אותן עד תום.

קריאה:

שלוש היו.

דוד טל (ש"ס):

אם היו, יש יושב-ראש. אם היושב-ראש יגיד שסיימתי אז סיימתי.

אדוני שר האוצר, אני פונה אליך לגבי כל התעשיות המסורתיות האלה, תעשיות
שעובדת בהן מסעודה ועובד שם ג'אנו ועובדים כל אלה, ואתה דורס אותם ברגל
גסה, אתה מתעלם מהם, ולעומת זאת אתה מאמץ אליך ומחבק חיבוק חזק מאוד תעשיות
אחרות, שהן חשובות למדינת ישראל, אבל אתה לא גורם לאיזון אמיתי במדינה. אתה
תגרום לכך שהמאיון העליון יקבל פי 144 יותר מהמאיון התחתון. תודה.

היו"ר א' רביץ:

תודה. חבר הכנסת מאיר שטרית, בבקשה.

נסים דהן (ש"ס):

מה קרה? קבענו – – –

מאיר שטרית (הליכוד):

עכשיו אני אדבר על כל חוק עשר דקות.

היו"ר א' רביץ:

לא, לא, אתה תדבר שלוש דקות, שנייה אחת לא יותר. בבקשה, מאיר.

מאיר שטרית (הליכוד):

אדוני היושב-ראש, ראשית, אני תומך בחוק שמוצע על-ידי שר האוצר. החוק הוא
חוק נכון והוא בא לעודד תעשיות ישראליות. חבר הכנסת טל, לא תצמח שום טובה
לשום ישראלי אם חברות ההיי-טק ילכו מפה למדינות אחרות, כי שם מאפשרים להן
את מה ששר האוצר מציע כאן. התוצאה תהיה אובדן מקומות עבודה בארץ והעברת
השקעות לחו"ל. כבר עושים זאת, לצערי, ומעבירים מפעלים לקפריסין ולמקומות
אחרים.

דוד טל (ש"ס):

אני בעד החוק.

מאיר שטרית (הליכוד):

לכן אני אומר שהחוק נכון.

עליתי לדבר, אדוני היושב-ראש, ואני רוצה לחזור ולומר שזה לא תקין בעיני
שמוסיפים הצעות חוק באמצע הלילה.

יוסי שריד (מרצ):

מאיר, אתה רוצה לגמור?

מאיר שטרית (הליכוד):

אדוני, אם יש לכם זמן ואפשר להוסיף הצעות חוק, זכותי לדבר. אני אומר לכם
מעכשיו שאני אדבר על כל הצעת חוק ועכשיו אני אגיש על כל אחת אי-אמון, למה
לא? הרי ממילא לא יצביעו היום.

היו"ר א' רביץ:

חברי הכנסת, רק רגע, אני רוצה לומר, שבישיבת הנשיאות של הכנסת הוחלט לעשות
ניקיון שולחן והיה משא-ומתן על כל מיני חוקים שהיו בצנרת, האם להעביר אותם
לשולחן או לא. אלה חוקים של חברי כנסת, לא חוקים אחרים; חברי הכנסת ביקשו
במפגיע להעביר את ההצעות שלהם.

מאיר שטרית (הליכוד):

טומי, אתם רוצים ללכת הביתה? תלכו, אני לא הולך. אני אדבר על כל חוק. מה
אתם רוצים? מותר לי לדבר.

אדוני היושב-ראש, אני רוצה להשמיע את דברי בכל זאת. אני אומר לכם, רבותי,
ואני יושב שנים רבות מספיק בכנסת, בעיני זה איננו תקין. חברי הכנסת לא ידעו
על ניקוי שולחן, ויש כאלה שיש להם חוקים בצנרת והם לא יכלו ללכת ללחוץ
עכשיו כדי שיכניסו את החוקים שלהם פנימה. מביאים חוק של חבר כנסת אחד ולא
מביאים חוק של חבר הכנסת אחר. זה הליך לא תקין. אני כבר אומר לך, שאני אזום
תיקון לתקנון, כדי שלא יהיה אפשר לעשות זאת עוד, אבל אני חושב, אדוני, שלא
צריך היה להוסיף חוקים עכשיו באמצע הלילה. אני יושב פה משעה 17:00 נון-סטופ
והצבעתי בכל הצעות החוק. עם כל הכבוד לכם, אני לא מסכים שיוסיפו באמצע
הלילה עשרה חוקים בלי ידיעה מראש.

זבולון אורלב (מפד"ל):

עוד לא הגענו לחוקים האלה, עוד לא הגענו אליהם.

מאיר שטרית (הליכוד):

אני אומר לך, זבולון, סליחה: א. זכותי להתייחס לכל חוק; ב. אני אומר לאלה
שנלחצים להגיש הצעות חוק: אני אשב פה מן ההתחלה, ואני אראה בכל הצעות החוק
האלה אי-אמון של סיעת הליכוד, כך שלא יוצבע היום שום חוק, וזאת זכותי.

דוד טל (ש"ס):

נראה אותך גבר, נראה אותך גבר.

מאיר שטרית (הליכוד):

אני פה, אתה רואה אותי. אני עומד פה, וכל החוקים הללו שנוסחו עכשיו, כולם
יהיו אי-אמון.

היו"ר א' רביץ:

תודה רבה. אני רוצה לומר לחברי הכנסת, שלפני שנים היה בג"ץ ידוע, בג"ץ
אליעזר רונן. אז החליט הבג"ץ שתפקידם של חברי הכנסת להיות בבניין. אין דבר
כזה שחברי כנסת הולכים הביתה.

מיכאל קליינר (חרות – התנועה הלאומית):

לא צריך סדר-יום בכלל.

מאיר שטרית (הליכוד):

אבל זכותי להכריז עליהם כאי-אמון, נכון?

היו"ר א' רביץ:

אין בעיה.

מאיר שטרית (הליכוד):

כולם יהיו אי-אמון.

היו"ר א' רביץ:

חברי הכנסת. חבר הכנסת מיכאל איתן, אתה רוצה לדבר? בבקשה. חברי הכנסת,
תאפשרו לחבר הכנסת איתן לומר את דברו. בבקשה.

מיכאל איתן (הליכוד):

אדוני היושב-ראש, כנסת נכבדה, אני רוצה לבקש מחבר הכנסת דוד טל לקחת לפחות
חלק מהדברים שלו בחזרה, ואני אומר מדוע. לא במקרה, אולי, החוק הקודם
שאישרנו כאן היה חוק החתימה האלקטרונית. זה חוק מהפכני שנוגע לאפשרויות
העצומות החדשות הגלומות בעידן המידע ובמהפכת המידע.

יצחק כהן (ש"ס):

הצבענו בעד.

מיכאל איתן (הליכוד):

ואתם תמכתם. אני פונה אליכם, אל סיעת ש"ס, ואני אומר לכם, שהתמיכה שלכם
בחוק ראויה בהחלט לכל שבח. אני רוצה לשבח גם את משרד המשפטים שהביא לנו
חוק, אחד המתקדמים, אבל כאשר אני שומע את חבר הכנסת דוד טל בחוק הנוכחי,
חוק המיזוגים, שנועד לתת אפשרויות למשק הישראלי להתמודד – – –

יצחק כהן (ש"ס):

הוא בעד, אתם נגד.

מיכאל איתן (הליכוד):

אני מבין שהוא בעד, אני מבין שהוא בעד, אבל הטיעונים שלו – הוא מדבר כאילו
החוק הנוכחי, חוק המיזוגים, שנועד לעודד את תעשיית ההיי-טק, פוגע במסעודה
משדרות, ואילו חוק שנוגע לעבודת הבניין מועיל למסעודה משדרות. אני חושב
שהתהפכו היוצרות.

יצחק כהן (ש"ס):

הוא לא אמר זאת. אתה מעוות את דבריו, זה לא מה שהוא אמר.

מיכאל איתן (הליכוד):

העתיד של מסעודה משדרות תלוי לא פחות ולא יותר בחקיקה שתעודד את ההיי-טק
במדינת ישראל.

יצחק כהן (ש"ס):

למה אתה מבלבל את המוח? הוא לא אמר את הדבר הזה.

מיכאל איתן (הליכוד):

ללא חקיקה שמאפשרת למשק הישראלי להתמודד מול האפשרויות שיש היום לאותם
אנשים, שיכולים לצאת עם הידע ועם המוח מהארץ, אם המשק הישראלי, אם האוצר
שלנו לא יאפשר תנאי מיסוי נכונים כך שנוכל להתמודד, היזמים ילכו והממציאים
ילכו. אין להם פה מפעלים כבדים. יש להם ראש והיכולת להתארגן, והם יכולים
לעשות את זה גם במקומות אחרים בעולם.

ולכן אני מציע לסיעת ש"ס, אם באמת הנושא החברתי כל כך מדאיג אותה, אם היא
באמת מעוניינת לעזור לשכבות החלשות, שתעודד – – –

דוד טל (ש"ס):

מפלגת העבודה לא מעוניינת. אנחנו מעוניינים. הוא לא מוכן.

מיכאל איתן (הליכוד):

ההצעה הזאת משרתת, ויש הרבה לעשות. יש הרבה מה לעשות.

חבר הכנסת דוד טל, אני לא שמעתי פעם אחת את הסיעה שלכם באה ומביאה הנה
הצעות להקים מכשירים ללימוד מקצועות ההיי-טק בעיירות הפיתוח, להקים
מועדונים כדי שהנוער בעיירות הפיתוח ייקלט אחרי שעות הלימודים בתחום הזה.
אני לא שומע אתכם מדברים על האופן שבו אפשר להקטין את הפערים – על-ידי
חינוך לטכנולוגיה ולמדע. אדרבה, תרימו את הכפפה.

ואני רוצה לסיים את דברי ולומר, ששני החוקים האלה, האחד שאישרנו והשני – –
–

היו"ר א' רביץ:

תודה.

מיכאל איתן (הליכוד):

– – – הם חוקים נכונים, שמסייעים לחברה ולמשק הישראלי.

היו"ר א' רביץ:

תודה. חבר הכנסת מיכאל קליינר, בבקשה. אחריו – חבר הכנסת משה גפני, ואחריו
– חבר הכנסת גדעון עזרא.

מיכאל קליינר (חרות – התנועה הלאומית):

אדוני היושב-ראש, חברי הכנסת, הדברים אינם עומדים זה מול זה. החוק הזה
שמגיש היום שר האוצר הוא חוק חשוב, וכל יום שהוא לא קיים אצלנו – חבל,
מכיוון שהוא יקרב אלינו את חברות ההיי-טק וימנע בריחת חברות היי-טק
שמייצרות לנו את המשאבים שאתם נוכל לעשות את כל אותם דברים חברתיים טובים
שמוצעים כאן בין השאר בוועדת העבודה והרווחה בראשות חבר הכנסת דוד טל.

אגב, ידידי מיקי איתן אמר בפתח דבריו בצורה ברורה מאוד, שהוא תומך בחוק
שהציע שר האוצר. הוא רק אמר שהוא היה מצפה ממנו גם לדברים אחרים, וזה בהחלט
במסגרת הוויכוח הלגיטימי כאן בכנסת.

מיכאל איתן (הליכוד):

אבל ההערה היתה ענף הבנייה מול ענף ההיי-טק; האם מסעודה משדרות תקבל עידוד
לתעשיות זולות או לתעשיות מתוחכמות. זאת הנקודה, וצריכים להבין אותה.

מיכאל קליינר (חרות – התנועה הלאומית):

לא, יש אנשים שעובדים היום בטקסטיל, וכבר לא תסב אותם לעבוד בהיי-טק. נכון
שאם יקומו כאן הרבה מפעלי היי-טק בתעשיית העזר – – –

מיכאל איתן (הליכוד):

אם לא יהיה כאן היי-טק, לא תהיה אפשרות.

מיכאל קליינר (חרות – התנועה הלאומית):

בוודאי. לכולנו ברור שהיום ההיי-טק הוא הקטר שמושך את המשק הישראלי, ואתו
אפשר לעזור למפעלי טקסטיל שרוצים לשמר אותם עוד כמה שנים. בכספים שהוא ייצר
אפשר לעזור לתעשיות מסורתיות שצריך להחזיק אותן, כי יש עובדים שצריך
בינתיים לאפשר להם להתפרנס, עד שהם יעבדו בתעשיית העזר של ההיי-טק.

אדוני היושב-ראש, עם כל הידידות, אני רוצה לתמוך בהצעה של חבר הכנסת שכרגע
עסוק בחברת הכנסת ענת מאור, ואני יודע שענת יותר אטרקטיבית. אבל אני רוצה
לתמוך בהצעה של חבר הכנסת מאיר שטרית.

אדוני היושב-ראש, יש הבדל בין בג"ץ שלא צריך להתערב, ואם פעם אחת מביאים
איזו הצעת חוק במקרה חירום, בהחלט – – –

מיכאל איתן (הליכוד):

זה היה לפני שנים. המציאות היתה שונה לחלוטין.

מיכאל קליינר (חרות – התנועה הלאומית):

בדיוק. אני לא חושב שבג"ץ צריך להתערב בנוהל התקין כאן בכנסת, כשבדרך הטבע
חבר כנסת מסתכל בסדר-היום – אם הוא רוצה לעזוב ואם יש איזה נושא שמאוד חשוב
לו, הוא נשאר; ואם לא, הוא סומך על חברי סיעתו.

זבולון אורלב (מפד"ל):

– – –

מיכאל קליינר (חרות – התנועה הלאומית):

התוספות כאן לא סבירות, ואדוני יושב-ראש הוועדה, יתירה מזו – – –

מיכאל איתן (הליכוד):

– – –

מיכאל קליינר (חרות – התנועה הלאומית):

אדוני היושב-ראש, או שמביאים הנה את כל הצעות החוק – אדוני יושב-ראש ועדת
החינוך והתרבות, עם זה אולי תסכים – שאושרו להנחה על שולחן הכנסת, או שלא
מביאים אף אחת. אבל אני לא חושב שזה נוהל תקין לעשות סלקציה ולהביא הנה
הצעות שיידונו בדיון מזורז ואף אחד לא מקשיב להן, אם יש כאן אולי איזו הצעה
שאיזה חבר כנסת יש לו עניין בה.

ולכן אחת משתיים – או שמסיימים בסעיף ל"ד, אם אני לא טועה – – –

זבולון אורלב (מפד"ל):

לא, ל"ח.

מיכאל קליינר (חרות – התנועה הלאומית):

– – – ל"ח, הרשויות המקומיות (ייעוד כספי הקצבות למטרות חינוך), או שמעלים,
אדוני היושב-ראש, את כל ההצעות שאישרה ועדת הכנסת היום להנחה על השולחן.
תודה.

היו"ר א' רביץ:

טוב, חברי הכנסת, אני רק רוצה לומר לכם, שרוב הצעות החוק הנמצאות לפנינו הן
לא הצעות חוק ממשלתיות אלא הצעות חוק פרטיות של חברי הכנסת. אני רואה את
חברי הכנסת שיזמו את הצעות החוק, ואני לא יכול לזהות חס וחלילה שהיתה כאן
איפה ואיפה פוליטית, מפלגתית או כלשהי. אני חושב שזה חברי שאנחנו נרוץ עם
הצעות החוק.

דווקא משום שעכשיו צריך לדבר חבר הכנסת גפני, הרבה יותר נוח לי להציע את
ההצעה הבאה, כי הוא, כידוע לכם, חברי. מי שנרשם לדבר, ידבר דקה ולא שלוש
דקות. אפשר לומר בדקה את כל מה שרוצים.

מאיר פרוש (יהדות התורה):

מי שרוצה.

היו"ר א' רביץ:

מי שרוצה לדבר. בבקשה, חבר הכנסת, במסגרת של דקה.

מאיר שטרית (הליכוד):

אדוני, התקנון קובע שלוש דקות.

היו"ר א' רביץ:

כן, אבל אם מוותרים.

מאיר שטרית (הליכוד):

– – –

היו"ר א' רביץ:

בסדר, אתה כבר דיברת. אתה תדבר תמיד.

מאיר שטרית (הליכוד):

בכל חוק שלוש דקות.

היו"ר א' רביץ:

חבר הכנסת גפני, בבקשה. גם אתה, אם תרגיש שאתה מוכרח יותר – – –

משה גפני (יהדות התורה):

דקה אחת, אדוני.

יוסי שריד (מרצ):

סעיף ל"ח היה במקור – – –

מאיר שטרית (הליכוד):

יש פה אי-סדר מוחלט. חבר הכנסת שריד, לא יהיו עוד הצבעות היום. נקודה. לא
יהיו עוד הצבעות היום. נקודה. זה הכול, אתם רוצים שזה יהיה ככה?

היו"ר א' רביץ:

רק רגע, למה להתלהב?

מאיר שטרית (הליכוד):

– – – בשביל זה יש כנסת.

היו"ר א' רביץ:

חבר הכנסת מאיר שטרית, כבר קבענו שזכותך להכריז אי-אמון על כל הצעת חוק.
בבקשה, חבר הכנסת גפני.

משה גפני (יהדות התורה):

אדוני היושב-ראש, היום היה יום מתוח. היו כמה הצעות חוק מאוד שנויות
במחלוקת. רבותי חברי הכנסת, חבר הכנסת שריד, רוב החוקים שנמצאים כאן הם
חוקים שאינם שנויים במחלוקת.

אני חושב שאנחנו עושים עירוב פרשיות. שר האוצר מעלה הצעת חוק, שהיא הצעת
חוק מצוינת. אין לגביה ויכוח.

היו"ר א' רביץ:

שכולם מסכימים לה.

משה גפני (יהדות התורה):

הצעות החוק שהועלו עכשיו אינן שנויות במחלוקת. היו הצעות חוק שהן מאוד מאוד
שנויות במחלוקת. כל אחד ניסה את כוחו על-פי התקנון, את מה שיכול היה לדחות
– דחה, ואת מה שלא יכול היה לדחות – לא דחה, אבל מה שלא שנוי במחלוקת –
ההצעה של שר האוצר טובה וצריך להצביע בעבורה, והצעות החוק הבאות אחריה אינן
שנויות במחלוקת, ואפשר להצביע בעבורן. תודה רבה.

היו"ר א' רביץ:

כן, אבל בתנאי שלא נדבר גם כן. חבר הכנסת נסים זאב, אתה רוצה לדבר דקה?
מוותר.

זבולון אורלב (מפד"ל):

חבר הכנסת גדעון עזרא ביקש לדבר.

היו"ר א' רביץ:

רק רגע, ודאי שאני אתן לגדעון עזרא לדבר. חבר הכנסת גדעון עזרא, בבקשה.

זבולון אורלב (מפד"ל):

הוא אחרון.

היו"ר א' רביץ:

הוא לא אחרון, כי רן כהן רוצה לומר שני משפטים.

גדעון עזרא (הליכוד):

אדוני היושב-ראש, חברי הכנסת, חבר הכנסת מאיר שטרית, אני חושב שצריך להבדיל
בין הצעות חוק לקריאה שנייה ושלישית, שכבר עברו דיונים בוועדות, לבין
ההצעות לקריאה ראשונה.

היו"ר א' רביץ:

זה די הגיוני מה שאתה אומר.

גדעון עזרא (הליכוד):

הצעות כמו הצעת חוק הרשויות המקומיות – קדימה; הצעת חוק למניעת אלימות
במשפחה, שכולם מדברים עליה כל הזמן, צריך להוליך קדימה; הצעת חוק שירות
ביטחון – אני לא יודע מה זה, אבל צריך להוליך קדימה.

אני מציע להפריד בין הדברים. הצעות חוק בקריאה ראשונה תידחנה, והצעות
בקריאה שנייה ושלישית תידונה היום. אני מציע בנושא הזה ללכת עד הסוף, כי
בסך הכול לא רוצים להפריע לעבודה של המדינה. תודה.

היו"ר א' רביץ:

זה הגיוני, אבל קשה. טוב, אנחנו נתקדם. חבר הכנסת רן כהן, רצית לומר שני
משפטים, בבקשה.

נסים דהן (ש"ס):

הצבעה.

היו"ר א' רביץ:

מייד, אחרי שרן כהן ידבר תהיה לנו הצבעה.

רן כהן (מרצ):

אדוני היושב-ראש, חברי הכנסת, 30 שניות לנוכח ויכוח שהתרחש כאן לגבי תעשיות
היי-טק עתירות ידע מול התעשיות המסורתיות. אין דבר מוטעה יותר מאשר לייחס
ניגוד אינטרסים בקטע הזה. מדובר בהצעת חוק שבאה גם להקל בתחרות של מדינת
ישראל אל מול מדינות העולם בנושא של ההיי-טק, גם לפשט את הדברים בתוך מדינת
ישראל וגם להרבות תעסוקות במישורים היותר-פשוטים שנדרשים על-ידי כל הציבור.
לכן, מכל בחינה של המשק הצעת החוק נכונה. תודה רבה.

היו"ר א' רביץ:

תודה.

ובכן, חברי הכנסת, אנחנו ניגשים להצבעה על הצעת חוק זו בקריאה ראשונה.
בבקשה; נא להצביע.

הצבעה מס' 104

בעד ההצעה להעביר את הצעת החוק לוועדה – 34

נגד – אין

נמנעים – אין

ההצעה להעביר את הצעת חוק לתיקון פקודת מס הכנסה (מס' 124) (הקלות במתן הטבה לשינויי מבנה), התש"ס–2000, לוועדה שתקבע ועדת הכנסת נתקבלה.

היו"ר א' רביץ:

אני מבין שלוועדת הכספים, בייגה?

שר האוצר א' שוחט:

לוועדת הכספים.

דוד טל (ש"ס):

לוועדת העבודה והרווחה.

היו"ר א' רביץ:

לוועדה שתקבע ועדת הכנסת.

ובכן, 34 בעד, אין מתנגדים ואין נמנעים. הצעת חוק זו עוברת לוועדה שתקבע
ועדת הכנסת.

חבר הכנסת גדעון עזרא הוא אדם הגיוני מאוד, אומרים לי. הוא הגיש הצעה לסדר
מאוד מעניינת. אני רוצה לבדוק שמא הצעות החוק האלה שהן לקריאה ראשונה היו
במקום גבוה בסדר-היום אלא שהן נדחקו. אם הן היו במקום גבוה – – –

מאיר שטרית (הליכוד):

לא, אם הן היו בסדר-היום.

היו"ר א' רביץ:

היו ונדחקו. תרשו לי רגע. אני קובע עכשיו כך: הצעות החוק בקריאה שנייה
ובקריאה שלישית, ללא ספק נצביע עליהן; הצעות החוק שהיו בסדר-היום בקריאה
ראשונה והן נדחקו, גם עליהן נצביע; הצעות חוק שנוספו לנו בסוף, בשולי היום,
אם תישאר הצעת חוק אחת כזאת אני אצביע גם עליה. בסדר?

קריאה:

יש שלוש הצעות כאלה.

היו"ר א' רביץ:

הבנתי אותך.

הצעת חוק הביטוח הלאומי (תיקון מס' 40), התש"ס–2000

(קריאה שנייה וקריאה שלישית)

היו"ר א' רביץ:

ובכן, חבר הכנסת מודי זנדברג, אתה מגיש לנו הצעת חוק בקריאה שנייה ובקריאה
שלישית: חוק הביטוח הלאומי (תיקון מס' 40), התש"ס–2000. בבקשה.

אליעזר זנדברג (בשם הוועדה לקידום מעמד הילד):

אדוני היושב-ראש, הצעת חוק זו מוגשת ללא הסתייגויות לקריאה שנייה ולקריאה
שלישית, לאחר שנדונה בוועדה לקידום מעמד הילד. עניינה של הצעת החוק הוא
תיקון לחוק הביטוח הלאומי.

בישראל 1,800 משפחות שלהן יותר מילד נכה אחד, ובהן 250 משפחות שלהן יותר
משני ילדים נכים. אלה משפחות מוכות-גורל, והצעת החוק הזאת באה לסייע להן
על-ידי הגדלת הקצבה המשולמת בעבור הילדים האלה על-ידי הביטוח הלאומי ב-50%.

מדובר כאן בהצעת חוק אשר נוסחה הסופי נעשה בשיתוף פעולה עם המוסד לביטוח
לאומי, ומכאן גם האפשרות ליתן גמלה כזאת גם כאשר הילד הנכה האחר לא נמצא
בבית אלא מוחזק בתנאי פנימייה במוסד שבו ניתנים שירותי רפואה או סיעוד, או
במקרה שבו יש ילד נוסף אשר רק בשל גילו של אותו ילד לא משתלמת בעדו גמלה
לפי הסימן הזה. החוק ייכנס לתוקפו ב-1 בינואר 2001, אולם חשוב ביותר להעביר
אותו היום, על מנת שהמוסד לביטוח לאומי יוכל להיערך לסידורים הנדרשים
מבחינה טכנית.

אני רוצה להודות לחברת הכנסת תמר גוז'נסקי, יושבת-ראש הוועדה, על סיועה
בקידום הצעת החוק באופן מהיר, למזכירת הוועדה רחל סעדה, גם למוסד לביטוח
לאומי ולנציגיו על שיתוף הפעולה. תודה מיוחדת לעורכת-הדין הלית ברק, היועצת
המשפטית של הוועדה, שסייעה רבות בהכנה, בניסוח ובזירוז הטיפול בהצעת החוק
הזאת.

הואיל ובכך אני מסיים את דברי במושב הזה, אני רוצה גם להודות לכל עובדי
הבית על העזרה לאורך כל הדרך – עשינו עבודה קשה.

אני קורא לחברי הבית לתמוך בהצעת החוק שמוגשת ללא הסתייגויות.

היו"ר א' רביץ:

תודה רבה.

ובכן, אנחנו מצביעים בקריאה שנייה על הצעת חוק הביטוח הלאומי (תיקון מס'
40). אפשר להצביע בעד, נגד, מה שרוצים.

הצבעה מס' 105

בעד סעיפים 5-1 – 29

נגד – אין

נמנעים – אין

סעיפים 5-1 נתקבלו.

היו"ר א' רביץ:

ובכן, ברוב של 29, אין מתנגדים ואין נמנעים, התקבלה הצעת החוק בקריאה
שנייה.

אנחנו עוברים להצבעה בקריאה שלישית. בבקשה; נא להצביע.

הצבעה מס' 106

בעד החוק – 31

נגד – אין

נמנעים – אין

חוק הביטוח הלאומי (תיקון מס' 40), התש"ס–2000, נתקבל.

היו"ר א' רביץ:

ברוב של 31, אין מתנגדים ואין נמנעים התקבל חוק הביטוח הלאומי (תיקון מס'
40), התש"ס–2000.

הצעת חוק שירות ביטחון (תיקון מס' 7 והוראת שעה) (שירות במשטרה ושירות

מוכר) (תיקון מס' 3), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא בסדר-היום: הצעת חוק שירות ביטחון (תיקון מס' 7
והוראת שעה) (שירות במשטרה ושירות מוכר) (תיקון מס' 3), התש"ס–2000, קריאה
שנייה וקריאה שלישית. יציג את ההצעה יושב-ראש ועדת החוץ והביטחון דן
מרידור.

דן מרידור (יו"ר ועדת החוץ והביטחון):

אדוני היושב-ראש, כנסת נכבדה, לאור השעה המאוחרת והאינטליגנציה הטבועה
בחברים – –

היו"ר א' רביץ:

החידוד השכלי בשעה כזאת.

דן מרידור (יו"ר ועדת החוץ והביטחון):

– – אני אקצר בדברים.

הצעה זאת תאפשר להמשיך שנה נוספת, מ-10 באוגוסט, את ההסדר שלפיו חיילים
שמתנדבים לכך יוכלו לשרת במשטרה. קיימנו בוועדה דיון בבקשת הממשלה להאריך
את תוקף ההסדר לשנתיים. היו בינינו – גם אני – שרצו לבטל את הסידור הזה
מכול וכול. היום הגיע לוועדה המפכ"ל, והמשטרה אמרה שהיא לא תוכל לעמוד
בביטול כזה; זה עולה הרבה כסף. לא אלאה אתכם – הפשרה ברוב דעות היתה,
שנאריך את המצב הזה בשנה אחת. זה התיקון הראשון.

תיקון שני. חייל שהפך להיות שוטר על-פי בקשתו, יכול לבקש לחזור לצבא.
הממשלה ביקשה לקבוע, שהתקופה שהוא יכול לחזור אליה היא חודשיים, ולא שישה
חודשים, ככתוב היום, כדי שלא יגיע לשירות מאוחר מדי והשירות לא יהיה יעיל.

אני מבקש מהכנסת לאשר את התיקון. תודה.

היו"ר א' רביץ:

כן, חבר הכנסת רן כהן, אתה יכול לשאול.

רן כהן (מרצ):

האם ועדת החוץ והביטחון מקיימת מעקב אחרי המשכורת של החייל, שהדבר הזה לא
מהווה – – – התנאים של המשטרה עצמה ולמעשה זה מיותר שם.

דן מרידור (יו"ר ועדת החוץ והביטחון):

חבר הכנסת כהן, אם אנמק יותר מדי את עמדתי בסוף יצביעו נגד הצעת החוק וזה
לא יהיה הוגן. באופן כללי אני חושב, שלא נכון שאנשים יעבדו במדינה אלא
תמורת שכר, למעט עניין אחד והוא הגנה על המולדת. לכן, לדעתי, המשטרה צריכה
לשלם שכר ולא להתחרות בשוק הפרטי על כל מה שיוצא מזה. אבל אי-אפשר להפיל את
הגרזן ברגע אחד. ההסדר נגמר ב-10 באוגוסט, ולכן נערכנו. היום יש כ-1,400
אנשים, והם ניתנים מהצבא מן הקב"א הלא-גבוהה; אני לא רוצה להוסיף כדי שלא
לפגוע.

אני מבקש לאשר זאת לשנה הקרובה, ואני מקווה שבתוך שנה יימצא סידור הולם
יותר. תודה.

היו"ר א' רביץ:

אתה יכול להישאר לשבת, יש לך עוד הצעת חוק.

יש הסתייגויות, אבל המסתייג, חבר הכנסת רענן כהן, לא נמצא כאן, ולכן אנחנו
לא מצביעים על ההסתייגויות.

ובכן, אנחנו ניגשים להצבעה בקריאה שנייה. בבקשה – בעד, נגד.

הצבעה מס' 107

בעד סעיף 1 – 29

נגד – אין

נמנעים – אין

סעיף 1 נתקבל.

היו"ר א' רביץ:

ובכן, 29 בעד, אין מתנגדים ואין נמנעים. הצעת החוק התקבלה בקריאה שנייה.

אנחנו עוברים לקריאה שלישית. נא להצביע; בבקשה.

הצבעה מס' 108

בעד החוק – 28

נגד – אין

נמנעים – אין 

חוק שירות ביטחון (תיקון מס' 7 והוראת שעה) (שירות במשטרה ושירות מוכר) (תיקון מס' 3), התש"ס–2000, נתקבל.

היו"ר א' רביץ:

ובכן, אני קובע, שברוב של 28, אין מתנגדים ואין נמנעים התקבל חוק שירות
ביטחון (תיקון מס' 7 והוראת שעה) (שירות במשטרה ושירות מוכר) (תיקון מס'
3), התש"ס–2000.

הצעת חוק שירות ביטחון (תיקון מס' 12), התש"ס–2000

(קריאה שנייה וקריאה שלישית)

היו"ר א' רביץ:

ובכן, יעלה ויבוא יושב-ראש ועדת החוץ והביטחון ויציג בפנינו את הצעת חוק
שירות ביטחון (תיקון מס' 12), התש"ס–2000, בקריאה שנייה ובקריאה שלישית.
בבקשה, אדוני.

דן מרידור (יו"ר ועדת החוץ והביטחון):

אדוני היושב-ראש, חברי הכנסת, ההצעה שלפנינו מובאת לקריאה שנייה ושלישית
מטעם הוועדה, ויש בה שלושה נושאים שונים.

הראשון הוא קביעת כושר לשירות ביטחון בתנאים מיוחדים. מדובר באנשים שעד
היום קיבלו פרופיל 21 ולא יכלו לשרת, ומכיוון שהצבא, כמו כל החברה שלנו,
הופך צבא שיכולים לשרת בו אנשים שכושרם הפיזי מוגבל, ויש עבודות חשובות
מאוד שאפשר לעשות אותן על כיסא מאחורי שולחן, אנחנו ומשרד הביטחון מציעים
כאן לאפשר לוועדות הרפואיות לקבוע כושר בתנאים מיוחדים. דהיינו, אדם יכול
לשרת ובלבד שהתקיימו תנאים בריאותיים מיוחדים בשבילו – כדי למנוע השתמטות
של אנשים כאלה, מצד אחד, ומצד אחר, כדי לאפשר למי שרוצה לשרת לא כמתנדב אלא
בדרך הרגילה. זה העניין הראשון.

העניין השני נוגע לאפשרות לגייס אדם. עד היום צריך לגייס אותו בתוך שנתיים
מיום שהוא בן 18 או מיום שעלה ארצה. לצערנו, יש אנשים שמוצאים דרך לחמוק,
הם נעלמים ולא מוצאים אותם. לכן מוצע כאן לקבוע, שתקופת השנתיים לא תבוא
במניין תקופות שאדם קיבל הוראה להתייצב ולא התייצב ולא מוצאים אותו, או אדם
שביקש במיוחד הסדר מיוחד ולקח זמן לבדוק את בקשתו, או לגבי תקופה העולה על
חודשיים לגבי אדם שישהה מחוץ לישראל בהיתר. אני חושב שאלה בקשות סבירות.

הדבר השלישי, אולי החשוב לכל אזרחי ישראל – מבוטלת החובה החוקית לאיש
מילואים לבקש היתר ליציאה מן הארץ. עד היום היתה חובה כזאת – היו פטורים מן
החובה. החוק מבטל את החובה לאיש מילואים, אלא בתקופה ששר הביטחון מכריז על
שעת-חירום מיוחדת לעניין זה. אני חושב, שבמדינה מודרנית, שבה אנשים יוצאים
ובאים אל הארץ לא כעניין מיוחד במינו, לא ראוי שאדם יהיה חייב לקבל היתר.

לאור החוקה שלנו, רבותי חברי הכנסת מש"ס וממקומות אחרים, החוקה שלנו
בחוק-יסוד: כבוד האדם וחירותו קובעת זכות יסוד לאדם גם ליציאה מן הארץ,
ואני חושב שאנחנו עושים פה מעשה על-פי רוח החוקה. אדם לא צריך היתר לצאת מן
הארץ, אלא בשעת-חירום מיוחדת.

אני מבקש לאשר את ההצעה הזאת. תודה רבה.

היו"ר א' רביץ:

תודה.

ובכן, אנחנו ניגשים להצבעה בקריאה שנייה על הצעת חוק זו. בבקשה; נא להצביע.

הצבעה מס' 109

בעד סעיפים 5-1 – 25

נגד – אין

נמנעים – 1

סעיפים 5-1 נתקבלו.

היו"ר א' רביץ:

25 בעד – – –

קולט אביטל (ישראל אחת):

– – –

היו"ר א' רביץ:

את בעד? אם כך, 26 בעד. את היית נמנעת? – ונמנע אחד. הצעת החוק הזאת התקבלה
בקריאה שנייה.

אנחנו עוברים לקריאה שלישית. נא להצביע.

הצבעה מס' 110

בעד החוק – 30

נגד – אין

נמנעים – 1

חוק שירות ביטחון (תיקון מס' 12), התש"ס–2000, נתקבל.

היו"ר א' רביץ:

30 בעד, נמנע אחד – הצעת חוק שירות ביטחון (תיקון מס' 12), התש"ס–2000,
התקבלה בקריאה שנייה ובקריאה שלישית.

הצעת חוק הרשויות המקומיות (ייעוד כספי הקצבות למטרות חינוך), התש"ס–2000

(קריאה שנייה וקריאה שלישית)

היו"ר א' רביץ:

אנחנו עוברים לסעיף הבא בסדר-היום: הצעת חוק הרשויות המקומיות (ייעוד כספי
הקצבות למטרות חינוך), התש"ס–2000, קריאה שנייה וקריאה שלישית. יציג את
ההצעה יושב-ראש הוועדה המשותפת לחוק הרשויות המקומיות (ייחוד כספי הקצבות
למטרות חינוך), חבר הכנסת זבולון אורלב. בבקשה. אתה שם לב שהציבור מבין מהר
היום?

זבולון אורלב (יו"ר ועדת החינוך והתרבות):

אדוני היושב-ראש, חברי הכנסת, אני מבקש את תמיכת חברי הבית בהצעת חוק
שמבטיחה שכספי משרד החינוך המועברים לרשויות המקומיות ייכנסו לחשבון בנק
מיוחד. הרשות המקומית תוכל להוציא מהחשבון הזה רק למטרות חינוך, ולא יהיה
אפשר להטיל על חשבון זה עיקולים. כך נבטיח, שכל שקל שבא ממשרד החינוך יגיע
לייעודו, למוסד החינוכי ולבית-הספר. תודה רבה.

היו"ר א' רביץ:

ובכן, להצעת חוק זו יש כמה הסתייגויות, ואני מבקש לשאול אם אתם מסירים את
ההסתייגויות. חברת הכנסת יהודית נאות, מסירה?

יהודית נאות (שינוי):

כן.

היו"ר א' רביץ:

חבר הכנסת עסאם מח'ול? רוצה לנמק? בבקשה. כספי הקצבות, אתה הרי בעד זה. חבר
הכנסת עסאם מח'ול, אין שום בעיה, בבקשה.

עסאם מח'ול (חד"ש):

אדוני היושב-ראש, חברי הכנסת, אני מודע לעייפות החומר, אני רק אגיד שלושה
משפטים.

קודם כול, כשיזמתי את הצעת החוק הזאת, במקביל ליוזמה של חבר הכנסת אורלב
בעניין, הכוונה היתה למנוע את המצב שבו בתי-ספר ומורים צריכים ללכת לשביתות
ארוכות, שהתלמידים והציבור הרחב משלמים את המחיר שלהן, משום שהכספים
שמועברים לצורכי החינוך, לא משתמשים בהם לצרכים שיועדו להם. ההצעה הזאת באה
כדי לוודא ולהזיז הצדה מהמאבקים הצודקים של העובדים או של המועצות המקומיות
את מערכת החינוך ואת התלמידים והמורים.

אני רוצה לנמק את שתי ההסתייגויות שלי יחד. אני חושב, שאין מקום בחוק הזה
להתייחס לעבירה על החוק הזה כעבירה פלילית אישית של ראש המועצה. אני מניח,
שאם אנחנו מעבירים את החוק הזה והמערכת האחראית עוקבת אחרי ביצוע הסעיפים
האלה, די בכך. קיימות סנקציות, אבל הן סנקציות ניהוליות, לא סנקציות
פליליות. זה אמור לגבי סעיף 9 וסעיף 11 שבו מדובר שוב על קובלנה פלילית.

אני מציע לקבל את ההסתייגויות האלה ולקבל את החוק.

היו"ר א' רביץ:

תודה. אתה נימקת את שתי ההסתייגויות שלך, נכון, אדוני?

עסאם מח'ול (חד"ש):

כן.

היו"ר א' רביץ:

תודה. יש הסתייגות של שר האוצר, אבל הוא לא פה. מובן שלא נצביע על הסתייגות
של שר שלא נמצא. חבר הכנסת יואל אדלשטיין, אתה פה? – גם לא.

אנחנו ניגשים להצבעה בקריאה שנייה, בבקשה להצביע.

זבולון אורלב (יו"ר ועדת החינוך והתרבות):

אני רוצה לשאול את חבר הכנסת עסאם מח'ול אם הוא מסיר את ההסתייגות שלו.

היו"ר א' רביץ:

הוא הסיר את ההסתייגות.

עסאם מח'ול (חד"ש):

אני מסיר את ההסתייגות לשם החוק, ואת ההסתייגות השנייה אני משאיר.

היו"ר א' רביץ:

בבקשה, אין בעיה. יש סעיף אחד שחבר הכנסת עסאם מח'ול רוצה לבטל אותו ומבקש
להצביע עליו.

ובכן, עד סעיף 11 אין הסתייגויות, ולכן אנחנו מצביעים. נא להצביע.

הצבעה מס' 111

בעד סעיפים 10-1 – 36

נגד – 1

נמנעים – אין

סעיפים 10-1 נתקבלו.

היו"ר א' רביץ:

ובכן, 36 בעד, אחד נגד. הסעיפים 1 עד 10 התקבלו כהצעת הוועדה.

לסעיף 11 יש הסתייגות של חבר הכנסת מח'ול. אפשר להצביע. מי בעד? מי נגד? נא
להצביע.

הצבעה מס' 112

בעד ההסתייגות של חבר הכנסת ע' מח'ול לסעיף 11 – 1

נגד – 34

נמנעים – 1

ההסתייגות של חבר הכנסת ע' מח'ול לסעיף 11 לא נתקבלה.

היו"ר א' רביץ:

ובכן, אחד בעד, 34 נגד ונמנע אחד, ההסתייגות לא התקבלה.

אנחנו עוברים להצבעה על כל שאר הסעיפים – מסעיף 11 עד סעיף 15. אפשר
להצביע.

ראובן ריבלין (הליכוד):

סעיף 11 הוא הצעת חוק שלי. לא ביקשתי להעלות אותה – – –

היו"ר א' רביץ:

עוד מעט, עוד לא הגעתי להצעה שלך, אדוני.

ראובן ריבלין (הליכוד):

– – – אחרי הפגרה.

היו"ר א' רביץ:

חבר הכנסת ריבלין, עוד לא הגעתי אליך, אני עדיין בחוק הקודם.

נא להצביע על סעיפים 11 עד 15 בהצעת החוק.

רן כהן (מרצ):

רובי, הייתי מבקש שדווקא כן נצביע היום על ההצעה שלך, בגלל האלימות במשפחה.

הצבעה מס' 113

בעד סעיפים 15-11, כהצעת הוועדה – 34

נגד – אין

נמנעים – אין

סעיפים 15-11, כהצעת הוועדה, נתקבלו.

היו"ר א' רביץ:

34 בעד, אין מתנגדים ואין נמנעים.

אנחנו עוברים להצבעה בקריאה שלישית. נא להצביע.

הצבעה מס' 114

בעד החוק – 35

נגד – אין

נמנעים – אין 

חוק הרשויות המקומיות (ייעוד כספי הקצבות למטרות חינוך), התש"ס–2000, נתקבל.

היו"ר א' רביץ:

חוק הרשויות המקומיות (ייעוד כספי הקצבות למטרות חינוך), התש"ס–2000, התקבל
בקריאה שנייה ושלישית.

חבר הכנסת זבולון אורלב רוצה להגיד תודה.

זבולון אורלב (יו"ר ועדת החינוך והתרבות):

אדוני היושב-ראש, חברי הכנסת, זה החוק הראשון, חוק הבתולים שלי, בקריאה
שנייה ובקריאה שלישית. אני מבקש להודות למנהלת הוועדה יהודית גידלי,
למזכירות דלית אזולאי וחנה, ליועצת המשפטית מירי פרנקל-שור ולמתמחה המצוין
שלנו תמיר שאנן, לחברי שעבד אתי על החוק, יושב-ראש ועדת הפנים חבר הכנסת
דוד אזולאי, לכל חברי ועדת החינוך שעזרו ותמכו, לארגון המורים העל-יסודיים
ובראשם רן ארז, ואחרון חביב – לשר החינוך לשעבר יוסי שריד. תודה רבה לכל
חברי הכנסת.

היו"ר א' רביץ:

חברי הכנסת, אני רוצה להודיע לכם כך: יש לנו עוד ארבע הצעות חוק בקריאה
ראשונה. הצעות החוק האלה לא היו בסדר-היום, והן הגיעו בסוף. אני רוצה לשאול
– ואני רואה שהמזכיר מגיע לעזור לי כאן.

יהודית נאות (שינוי):

מותר לדבר עליהן, למה לא?

רן כהן (מרצ):

בקריאה ראשונה – – –

היו"ר א' רביץ:

בסדר. אני חוזר בי ממה שאמרתי קודם, מאחר שאני מבטל את דעתי מפני דעתו של
יושב-ראש הכנסת. יושב-ראש הכנסת קבע, שהצעות חוק אלה יוספו לסדר-היום,
ומאחר שהוא קבע אין אחר מעשה יושב-ראש ולא כלום.

מאיר שטרית (הליכוד):

מאה אחוז. יש – – –

היו"ר א' רביץ:

לכן, אני כן אביא לדיון את ארבע הצעות החוק הנוספות שיש לפנינו.

מאיר שטרית (הליכוד):

מותר הערה אחת לסדר?

היו"ר א' רביץ:

לך – תמיד.

מאיר שטרית (הליכוד):

– – – חברי הכנסת שיושבים פה. לא תהיינה הצבעות – – –

היו"ר א' רביץ:

חבר הכנסת שטרית, בבקשה לך למיקרופון ותגיד מה שאתה רוצה.

מאיר שטרית (הליכוד):

לא תהיינה הצבעות על החוקים האלה היום.

קריאה:

למה?

מאיר שטרית (הליכוד):

כדי לא – – – את חברי הכנסת.

רוני מילוא (מפלגת המרכז):

אתה צודק.

יוסי שריד (מרצ):

– – –

רוני מילוא (מפלגת המרכז):

אתה יכול בשם שינוי, מרצ והכול וגם ישראל אחת.

יהודית נאות (שינוי):

– – –

היו"ר א' רביץ:

חברי הכנסת, האם אני יכול להתחיל להיכנס לדיון?

מאיר שטרית (הליכוד):

כן. כולן.

היו"ר א' רביץ:

גם של חבר הכנסת ריבלין?

ראובן ריבלין (הליכוד):

אדוני היושב-ראש, אני מוריד את זה. לא ביקשתי להעלות את זה על סדר-היום.
ההצעה חשובה ביותר, ואני לא רוצה כל שיקול – – –

מאיר פרוש (יהדות התורה):

גם אני מוריד את שלי.

היו"ר א' רביץ:

גם אתה מוריד את שלך.

מי עוד צריך להוריד כאן? חבר הכנסת זבולון אורלב, אתה גם מוריד?

זבולון אורלב (מפד"ל):

לא.

היו"ר א' רביץ:

חבר הכנסת זבולון אורלב לא מוריד.

זבולון אורלב (מפד"ל):

אני אסביר מה החוק. ירצו להוריד – יורידו.

מאיר שטרית (הליכוד):

אי-אמון.

זבולון אורלב (מפד"ל):

תעשו אי-אמון. אתה מפחיד אותי? תעשה – אני אעשה על ההצעות שלך אי-אמון.

הצעת חוק בית-המשפט לענייני משפחה (תיקון מס' 4)

(הפניה ליחידות הסיוע), התש"ס–2000

(קריאה ראשונה)

היו"ר א' רביץ:

עכשיו הצעת חוק בית-המשפט לענייני משפחה (תיקון מס' 4) (הפניה ליחידות
הסיוע), התש"ס–2000. חבר הכנסת זבולון אורלב, בבקשה.

זבולון אורלב (מפד"ל):

אדוני היושב-ראש, חברי הכנסת, אני ממש מתפלא על גישתו של חבר הכנסת שטרית.
מה חטאי ומה פשעי שהנושא מופיע על סדר-היום כפי שהוא מופיע? זאת הצעת חוק
שהוגשה לפני חודשים ארוכים.

יהודית נאות (שינוי):

נכון – – –

זבולון אורלב (מפד"ל):

אולי משום שאני חבר כנסת חדש, לא ידעתי לעמוד שם בתור ולהתחנן. הצעות חוק
שאושרו אחרי הצעתי כבר הוגשו. אני מציע שתתייחסו לגופו של דבר. אם יגיד
מישהו, אחרי שאציג את החוק, שהחוק לא מוסכם, אני אציע לדחות את ההצבעה. אבל
תראה, אולי זו הצבעה פה-אחד.

היו"ר א' רביץ:

חבר הכנסת אורלב, לעניין. עכשיו תנמק.

זבולון אורלב (מפד"ל):

אדוני, מותר לי בזמן שלי – – –

היו"ר א' רביץ:

הכול מותר לך. אני מציע לך.

זבולון אורלב (מפד"ל):

בסדר. לכן אני מבקש, אם אפשר, התייחסות לגופו של דבר. אל תענישו חבר כנסת
שעבד וטרח על הצעת החוק.

חבר הכנסת שטרית, ראשית, לפי דברי האוצר, להצעת החוק שלי אין שום עלות
תקציבית. החוק שלי מדבר על על חוק בית-המשפט לענייני משפחה, והוא מסמיך את
בית-המשפט והרשם להפנות בעלי-דין שבאים לבית-משפט למשפחה – וכל אחד יודע
באיזה מצב באים לבית-דין למשפחה, כשיש משבר נוראי – ליחידת הסיוע. יחידת
הסיוע היא טיפול פסיכולוגי-סוציאלי. לעתים מתבררות בפני בית-המשפט לענייני
משפחה תובענות הנוגעות ישירות לבני משפחה של בעלי-הדין. כלומר, הבעל והאשה
ניגשים למשפט, ולמשפט הזה יש השלכות על ההורים שלהם, על הבנים שלהם, על
האחים שלהם ועל כל המשפחה. מטרת החוק היא, שיחידת הסיוע תוכל לטפל לא רק
בבעלי-הדין, אלא גם באלה שהם קרובים של בעלי-הדין, כי צריך להסתכל על כל
המשפחה כעל מכלול אחד.

יחידת הסיוע קיבלה על עצמה, ללא תוספת כוח-אדם, לעשות את הדבר הזה. בעצם,
חלק מהדברים כבר נעשים, אלא שרוצים להסדיר זאת בחוק.

ההצעה היא בהסכמה של ועדת שרים לחקיקה, של משרד המשפטים, ועברה פה-אחד
בוועדת החוקה, חוק ומשפט. אני מאוד מבקש, אם אפשר, לאשר את הצעת החוק. אם
יהיה, אחרי שארד, אדם אחד שיגיד לי שהוא מתנגד, אני אדחה את ההצבעה. תודה
רבה.

היו"ר א' רביץ:

יש לנו רשימת דוברים. חבר הכנסת שטרית, רצית לומר משהו? בבקשה.

זבולון אורלב (מפד"ל):

בבקשה ממך.

מאיר שטרית (הליכוד):

זה לא אישי נגדך. זה עקרוני.

זבולון אורלב (מפד"ל):

אל תעניש אותי.

מאיר שטרית (הליכוד):

אני לא מעניש אותך.

היו"ר א' רביץ:

חבר הכנסת מאיר שטרית, בבקשה.

מאיר שטרית (הליכוד):

אדוני היושב-ראש, ראשית, אני רוצה לומר שאין לי שום דבר נגד הצעת החוק של
חבר הכנסת זבולון אורלב וגם לא נגד הצעות חוק אחרות. ברובן אני גם תומך.
אבל אני מוחה, אדוני היושב-ראש, על השימוש הלא-תקין והלא-נכון, בעיני,
בסדר-היום של הכנסת, כדי לדחוף חוקים בדקה התשעים.

אדוני היושב-ראש, אם כבר פתחו את הנושא, אני מבקש לפתוח את הנושא יותר.
אדוני היושב-ראש, אני העברתי במושב הזה 22 הצעות חוק שעברו דיון, ומתוכן
הוסרו כמה, רובן עברו קריאה טרומית וחלקן אף עברו קריאה ראשונה. אני לא
עמדתי בשער. מסתבר שיש מועדפים ומועדפים יותר.

יהודית נאות (שינוי):

נכון.

מאיר שטרית (הליכוד):

יש חוקים שעוברים בוועדה ונתקעים במשרד המשפטים חמישה חודשים.

יהודית נאות (שינוי):

נכון מאוד.

מאיר שטרית (הליכוד):

אני יכול לתת לך רשימה של חוקים שלי עם תאריכי אישוריהם, ותראה שהחוקים
תקועים במשרד המשפטים עד היום הזה. אני לא הלכתי לרוץ אחרי משרד המשפטים.

היו"ר א' רביץ:

גם שלי.

יעקב ליצמן (יהדות התורה):

חבר הכנסת שטרית – – –

מאיר שטרית (הליכוד):

ההנחה שלי היתה, שהכנסת עושה זאת בצורה מסודרת, ויש איזה היגיון וסדר
בדברים. מסתבר שלא כך הדבר. אם העסק הוא כל דאלים גבר, אין בעיה. אני אומר
שאני לא יכול להסכים לאי-סדר כזה. חלילה, אני מתנצל מראש, ידידי חבר הכנסת
זבולון אורלב וחברתי חברת הכנסת ענת מאור וחברי חברי הכנסת רובי ריבלין
ומאיר פרוש – –

זבולון אורלב (מפד"ל):

לא. אתה עושה – – –

מאיר שטרית (הליכוד):

– – אני מתנצל בפניכם, שזה נוגע לכם באופן אישי. אבל אני מוחה בכל תוקף על
האי-סדר הזה. אני יושב פה יותר שנים מכל חברי הכנסת שיושבים פה. אני יושב
פה כמעט 20 שנה. אני לא זוכר בלגן כזה.

ענת מאור (מרצ):

לא נכון.

מאיר שטרית (הליכוד):

אני לא זוכר מצב, שדוחפים באמצע הלילה עוד עשרות חוקים שלא היו בסדר-היום.
אמרתי לשר האוצר: הצעת החוק שלו להעברת הרפורמה נמצאת על שולחן הכנסת,
ואפשר להביא גם אותה עכשיו – להעביר עכשיו את הרפורמה, בלילה. נעשה שינוי
גדול במדינה, ואולי בניגוד לטובת האזרחים.

היו"ר א' רביץ:

חבר הכנסת מאיר שטרית, זמנך חלף.

מאיר שטרית (הליכוד):

לכן, אדוני היושב-ראש, השיטה, דרך המחאה שלי – ואני מצטער על כך – היא שאני
אדבר בכל הצעת חוק. אדוני היושב-ראש, אני מודיע, שכל הצעות החוק הללו, אני
רואה בהן, מטעם הליכוד, הצעות אי-אמון בראש הממשלה.

היו"ר א' רביץ:

תודה. יש לנו כמה חברים שבכל זאת ביקשו לדבר. אני רוצה לנעול את הרשימה
ולשאול את כל אלה שביקשו לדבר האם הם עומדים על כך, ואני קורא את השמות:
חברי הכנסת מאיר פרוש, משה גפני, זבולון אורלב שכבר דיבר בעצם, שאול יהלום,
אבשלום וילן, עזמי בשארה, מיכאל קליינר, דוד טל, יהודית נאות וענת מאור. מי
מהחברים האלה מבקש לדבר? אתם מבקשים.

יהודית נאות (שינוי):

כולם.

היו"ר א' רביץ:

לפי הסדר, חבר הכנסת דוד טל הוא הראשון. אחריו – חברות הכנסת יהודית נאות
וענת מאור. גם אתה רוצה? לא נרשמת.

דוד טל (ש"ס):

אדוני היושב-ראש, כנסת נכבדה, בשעות הללו של הלילה אני רוצה לומר כמה דברים
דווקא לאגף מימיני ומשמאלי. אף לא אחד מאתנו, מחברי הכנסת, יכול לצאת מכאן,
מהמליאה, כשכל תאוותו בידו. אם חברי הכנסת לא יבינו שיש פה נציגים לציבורים
האחרים במדינה ואי-אפשר לבטל אותם, ואשר על כן צריכים גם לגלות הבנה
לציבורים הללו ולא אוטומטית לראות בכל דבר שבקדושה דבר שצריך לצאת נגדו –
הם צריכים להבין, שגם הציבור האחר, שמייצג את הציבורים הללו, את השכבות
הללו, יכול לעשות להם את זה על-פי התקנון בצורה פרלמנטרית, ואז קורה מה
שקורה.

אנחנו נמצאים היום בשעה מאוחרת, אנחנו נועלים את המושב הזה, וראו מה קרה
היום. אנשים כאן, מכל הצדדים, כתוצאה מהשנאות הגדולות הללו שקיימות בין
חילונים לדתיים, ויותר בין ימין לשמאל, ולצערי היום ראיתי את הימין בשעה
שחורה, בשעה קשה – חוסר בושה של אנשי הימין, אנשי הליכוד, שסברנו לתומנו
שאנחנו משתפים אתם פעולה בהרבה מאוד נושאים – – –

יצחק כהן (ש"ס):

על מי אתה מדבר?

דוד טל (ש"ס):

חבר הכנסת כהן, אני לא רוצה לנקוב בשמות פרטיים, אל תגרור אותי, אני לא
אעשה זאת. אני לא רוצה לעשות את הדבר הזה, אז אל תגרור אותי לזה. אם אתה
רוצה, תבוא ותדבר פה אתה. אני לא רוצה להתייחס לשמות פרטיים.

אבל אני רוצה שאנשי הליכוד בבית ידעו, שהליכוד כאן מפשלים בגדול, וכשאנחנו
משתפים פעולה חדשות לבקרים – הם הורסים ודורסים כל חלקת חברות טובה.

משולם נהרי (ש"ס):

זה מה שכתוב: "שמאל דוחה וימין מקרבת".

יצחק כהן (ש"ס):

בבוקר הם היו בסדר. זה לא מהליכוד, זה לא כולם.

ענת מאור (מרצ):

– – – לא מצד ימין ולא מצד שמאל.

מאיר פרוש (יהדות התורה):

על מי אתה מדבר? הליכוד זה שני חברי כנסת?

היו"ר א' רביץ:

תודה. חברת הכנסת נאות, בבקשה.

בתשעת הימים צריכים להוריד את הטונים ולא לנקוב בשמות, ולמחול זה לזה.
אנחנו צריכים מחילה וכפרה.

יהודית נאות (שינוי):

כבוד היושב-ראש, חברים, אני רוצה לומר לכם, שהיום אנחנו מסיימים את המושב
הזה, ואני יוצאת מפה בהרגשה כבדה מאוד, משום שיש לי הרגשה שלא מקדישים פה
את שימת הלב הדרושה – רציתי להתבטא בביטוי חריף הרבה יותר – לחבר הכנסת
שמגיע הנה ורוצה לחוקק חוקים וחושב לתומו שהתפקיד שלו לשכנע את עמיתיו שהוא
צודק. אבל אתה מגלה, שבעצם חצי מהאנרגיה שלך, אם אתה לא רץ לתקשורת – ויש
כאלה שלא חושבים שהם צריכים לרוץ כל היום לתקשורת – אם אתה לא מתלהם אלא
אתה בא לעשות עבודת חקיקה, אתה מגלה שהעניין הוא לא אם החוק שלך נכון,
העניין הוא לא אם עמיתיך משוכנעים שהוא נכון, מכל סיעות הבית, אלא יש כאן
פרוצדורות ויש כאן פרוטקציות. יש כאן לשבת ולקבל אישור בוועדה, ואחרי כן
לטלפן ולחכות עד בוש ולא עונים לך, כי אתה רק חבר כנסת, עד שהגואל יופיע
והצעת החוק תגיע פה למליאה.

כשאתה בודק הצעות חוק ואתה בודק את התאריכים שבהם הן אושרו בוועדות ואתה
בודק את המורכבות ואת הניסוחים, אתה מגלה שאין כאן סדר, יש כאן
פרוטקציוניזם. ועל כך דיבר חבר הכנסת אורלב, ועל כך דיבר חבר הכנסת שטרית,
ועל הדבר הזה אני מדברת, ואני פה רק שנה.

אחרי כן אתה מגלה איך מורידים ומוסיפים לסדר-היום, ואתה מגלה שיש כאן משקל
ויש כאן משקל יתר; יש כאן לחצים ויש כאן מקורבים לצלחת. ואם אתה לא מוכר
על-ידי המזכירות שם בלשכות, יש לך בעיה. אם היום שואלת אותי מישהי "מי
את?", זה רק משום שאני לא מתדפקת על דלתות. אז מה, חבר כנסת שמחוקק חוקים
לא יכול לצפות שמי שנכנס ראשון לתור יצא משם ראשון?

יש כמה ועדות שנוהגות כך, ויש כמה ועדות שמפעילים עליהן לחצים. ואני חושבת,
שמי שעושה זאת היום לחבריו, שלא יחשוב שלא יעשו לו את הדבר הזה בבוא הזמן,
כאשר הם יהיו יושבי-ראש.

אני מרגישה הרגשה של ביאוס, כי אנחנו צריכים לתת את הדוגמה לא רק לטוהר
המידות אלא גם להתנהגות ראויה ונורמטיבית. אני חושבת, שלא יכול להיות,
שהיום הוצאנו – פרופסור נודלמן, חבר הכנסת קליינר ובמיוחד יושב-ראש ועדת
החינוך ואנוכי – את המרירה על שרירות הלב והאטימות של האוצר, שלא מוכן
להאמין שכאשר חברי כנסת מחוקקים חוק הם מתכוונים למה שהם מחוקקים. והממשלה
הזאת ראויה שתיפול, משום שהיא איננה מוכנה שבפתיחת שנת הלימודים הקרובה
יהיו ספרי לימוד.

ענת מאור (מרצ):

השלום לא חשוב לך?

יהודית נאות (שינוי):

ענת מאור, אל תצעקי עלי. אני אגיד לך מה יש לי על הלב היום. לא יכול להיות,
שבאשדוד, בשדרות ובנתיבות ילך ילד לבית-ספר בלי ספרי לימוד, כי אתם ממשלה
לא חברתית.

ענת מאור (מרצ):

אבל השלום לא חשוב לך?

יהודית נאות (שינוי):

אני ממפלגה שלא חרתה על דגלה את הסוציאליזם, אבל אני לא יכולה לשאת את זה.
איך באטימות לב לא עזרתם לכך שהצעת החוק שלפיה ספרי לימוד לילדים – גם ברשת
החינוך הכללית, גם בממ"ד וגם בחינוך המוכר שאינו רשמי – שלא ישלמו 600
שקלים אלא רק 200 שקלים.

ענת מאור (מרצ):

בגלל זה הממשלה צריכה ליפול?

יהודית נאות (שינוי):

ואל תספרו שום דבר יותר. לא הייתם פה לעזור. אני מודה לכם.

יצחק כהן (ש"ס):

את צודקת. יישר כוח.

היו"ר א' רביץ:

תודה. חברת הכנסת ענת מאור, בבקשה.

ענת מאור (מרצ):

אדוני היושב-ראש, חברות וחברי הבית, היתה זו שנה תזזיתית ורועשת. השבוע
האחרון בוודאי היה כזה.

יצחק כהן (ש"ס):

מה זה תזזיתית?

ענת מאור (מרצ):

השר לשעבר כהן, תזזיתי זה דבר שזז במהירות מצד לצד.

רצוי שהממשלה הזאת לא תיפול, כדי שחלום של דורות, להגיע להסכם שלום עם
הפלסטינים, יוגשם ויובא לאישור משאל העם. אבל זה עניין פוליטי.

שמואל הלפרט (יהדות התורה):

היא צריכה ליפול כמה שיותר מהר.

ענת מאור (מרצ):

אני רוצה לדבר על החקיקה. חבר הכנסת שטרית, דווקא בהיותך חבר כנסת ותיק,
לפי דעתי, והלכתי לבדוק במזכירות הכנסת, זיכרונך בגד בך. יש פה תהליך שקורה
כל שנה, והוא לא בלתי תקין.

תיארו קודמי את המצב, שאחרי שחקיקה עברה בצורה רצינית ואחראית, ולא במחטפים
ולא בחאפ-לאפ, בוועדות הכנסת, יש צוואר בקבוק בעריכת החוקים מהוועדה אל
המליאה במשרד המשפטים. כולנו מכירים את זה, אנחנו לוחצים על משרד המשפטים
שיקצה יותר כוח אדם לשם כך. כל שנה אנחנו עומדים בפני הבעיה הזאת.

מאחר שאפשר להציע הצעות חוק לקריאה ראשונה ולקריאה שנייה מראש, זאת אומרת
תוך כדי הדיונים, אין שום טעם לפגם שברגע שהנושא מוכן מבחינה טכנית, גם
על-ידי עריכת החוק בידי משרד המשפטים וגם על-ידי הדפסתו, הוא ייתוסף
לסדר-היום.

חבר הכנסת שטרית, אתה יודע שזה קורה בכנסת יום-יום. מוציאים סדר-יום, ולאחר
מכן מוציאים סדר-יום מעודכן. ודאי שהדבר קורה ביום אחרון של חקיקה.

לכן אני חושבת שהיתה פה הגזמה והקצנה. אני גם מבינה חלק מהכעסים. אני לא
מציעה להשתמש בביטויים שמדביקים בנו חותם שלילי שלא בצדק. אין פרוטקציוניזם
ואין לחץ. אתם יודעים מה? חלק מטיפול בחוקים זה גם יזמות של חברי כנסת וגם
פנייה לזרז. יש גם דברים דחופים באמת לפי שיקול דעת יושב-ראש ועדה. לכן אני
חושבת, חבר הכנסת שטרית, ששגית בעשייתך.

היו"ר א' רביץ:

תודה.

ענת מאור (מרצ):

משפט אחרון. עם זאת, אני חושבת, שיושב-ראש ועדת הפנים, חבר הכנסת דוד
אזולאי, עשה עבודה מאוד רצינית בחוק שלי. החוק חשוב מאוד. החוק בא לסייע
במאבק נגד אלימות במשפחה. החוק נועד לכך שגם עובד סוציאלי יוכל להמליץ על
לקיחת נשק מבעלים ומחברים אלימים.

היו"ר א' רביץ:

תודה, תודה.

ענת מאור (מרצ):

אבל בגלל חשיבות החוק אני לא רואה איך אפשר להגיש לגביו אי-אמון. לכן אין
לי ברירה אלא לדחות אותו.

משפט אחרון. חבר הכנסת שטרית, אתם הגשתם אי-אמון. אנחנו יודעים שהחקיקה
בקריאה ראשונה מאפשרת בקשה להחלת דין רציפות, ויש פגרה עכשיו, אפשר לעבוד
על החוקים. אני חושבת שזו טעות, אבל בשל האיום של האי-אמון אני מסירה את
הצעת החוק שלי.

היו"ר א' רביץ:

תודה. חבר הכנסת מיכאל קליינר, בבקשה.

מיכאל קליינר (חרות – התנועה הלאומית):

אדוני היושב-ראש, חברי הכנסת, אני חושב שיהודית נאות צודקת. אני חושב שגם
שיקול דעת שיש ליושב-ראש הכנסת צריך להיעשות לפי קריטריונים כלשהם ולא
בשרירות לב. אני חושב, שלהביא בחצות הלילה, ביום האחרון של הכנסת, הצעות
חוק בקריאה ראשונה – זה ביזויה של הכנסת, כיוון שמה היא הצעת חוק בקריאה
ראשונה? איך מתנהל בדרך כלל הדיון בהצעות חוק בקריאה ראשונה, להבדיל מדיון
בהצעת חוק בקריאה טרומית או בהצעת חוק בקריאה שנייה ובקריאה שלישית? זה
הקטע שבו הכנסת דנה באופן רציני בהצעת החוק. עולים חברי כנסת, קוראים את
הצעת החוק, מביעים דעה. הוועדה שדנה בהכנה לקריאה שנייה ולקריאה שלישית –
השר כהן, אני לא אוהב לדבר אל הגב. חבר הכנסת ריבלין, אני אקשיב לך אחר כך.

ראובן ריבלין (הליכוד):

– – –

דוד אזולאי (ש"ס):

– – –

מיכאל קליינר (חרות – התנועה הלאומית):

אדוני היושב-ראש, אני לא יכול כך.

היו"ר א' רביץ:

מייד אדאג לשקט. הציבור קצת עייף, כנראה. חברי הכנסת, הרי חבר הכנסת קליינר
מדבר כמעט בשמכם, כך נדמה לי. אז אנא, אל תפריעו לו. בבקשה, חבר הכנסת
קליינר.

מיכאל קליינר (חרות – התנועה הלאומית):

הפרוטוקול של הדיון בהצעת חוק בקריאה ראשונה עובר לוועדה, מתייחסים לדעות
חברי הכנסת. וכאן מביאים לקריאה ראשונה הצעות חוק, בידיעת מי שהחליט –
יושב-ראש הכנסת – שלא ידונו בהן, ואם חבר כנסת ירצה להתייחס יכעסו עליו.
ולכן, זה ביזוין של הצעות החוק האלה. אם הן כבר היו על סדר-היום – קורה,
אין ברירה, אבל להוסיף ב-23:00 הצעות חוק לקריאה ראשונה? מי שעושה את הדבר
הזה אין לו כבוד לכנסת. ולכן אני מברך את חבר הכנסת שטרית ואת חבר הכנסת
ריבלין שיגישו הצעות אי-אמון בגין הצעות חוק אלה.

אני רוצה לומר לכם, שבניגוד להצעות חוק בקריאה ראשונה, עמדה לעלות כאן
בקריאה – – –

מאיר שטרית (הליכוד):

ועוד אני שומע שהולכים להביא עכשיו, באמצע הלילה, מינוי של סגן שר החוץ – –
–

מיכאל קליינר (חרות – התנועה הלאומית):

אדוני היושב-ראש, עמדו להעלות כאן בקריאה שנייה ובקריאה שלישית הצעת חוק
שהיה עליה קונסנסוס בין ימין לשמאל, בין יהודים לערבים. היא עברה פה-אחד
בקריאה טרומית, הצעת חוק של חבר הכנסת נודלמן וקבוצה גדולה של חברי הכנסת,
של חברת הכנסת נאות וקבוצה גדולה של חברי הכנסת ושל עבדכם הנאמן. נכון, גם
חברת הכנסת ענת מאור תמכה בה בקריאה הטרומית ובקריאה הראשונה.

ענת מאור (מרצ):

– – –

מיכאל קליינר (חרות – התנועה הלאומית):

ובהסכמת ועדת הכנסת כונסה היום ועדת החינוך והתרבות של הכנסת והכינה את
החוק לקריאה שנייה ולקריאה שלישית. זה חוק סוציאלי, חוק של השאלת ספרים,
חוק שיקל את העומס הכספי על עשרות אלפי משפחות, ואולי מאות אלפי משפחות,
בכל חלקי הארץ. מי שהתלוננו היום בפני זבולון אורלב בוועדת החינוך על העוול
הגדול שנגרם להם אלה המו"לים. התאחדות המו"לים באה ואמרה: ייגרם לנו נזק
אדיר. כלומר, אם להם ייגרם נזק, פירושו של דבר שלמשפחות יירשם רווח גדול.
ובגלל כל מיני תרגילים ומשחקים, את ההצעה הזאת לא הביאו. אז פלא שחברת
הכנסת נאות עמדה כאן על הבמה ואמרה מה שאמרה?

אדוני היושב-ראש, אני חושב שהגיע הזמן להביא בחשבון את הדברים האלה. אני
חושב, שמי שהציעו כאן את הצעות החוק בקריאה ראשונה ראויים לא רק לכך
שהחוקים שלהם יעברו, אלא גם להתייחסות רצינית של חברי הכנסת בדיון רציני
בקריאה ראשונה. ולכן, אני מציע להם להוריד את ההצעות. הן יעלו ראשונות
בדיון הפגרה הראשון שנקיים – ונלך לישון, אדוני היושב-ראש.

היו"ר א' רביץ:

אבל אתה יודע שבפגרה לא מעלים הצעות חוק פרטיות.

חבר הכנסת רובי ריבלין, בבקשה, בוא ותחכים אותנו.

יצחק כהן (ש"ס):

חבר'ה, שכפ"צים.

היו"ר א' רביץ:

הוא הולך לתקוף את ש"ס, תתקפו אותו חזרה. מה הבעיה שלכם? אתם 17. הוא, מסכן
– אחד.

מאיר שטרית (הליכוד):

הוא שניים.

יאיר פרץ (ש"ס):

– – –

היו"ר א' רביץ:

חברים, נא להקשיב בשקט לדברי חבר הכנסת רובי ריבלין.

מאיר שטרית (הליכוד):

– – –

ראובן ריבלין (הליכוד):

אדוני היושב-ראש, חברי הכנסת הנכבדים, הואיל ומפלגת העבודה מיוצגת רק
על-ידי חברת הכנסת החרוצה קולט אביטל, ואין פה איש מהממשלה, אין פה איש
מהקואליציה להעביר חוקים שהם כולם של הקואליציה – – –

ענת מאור (מרצ):

– – –

מאיר שטרית (הליכוד):

רובי, תגיד: אחד יניס אלף ושניים יניסו רבבה.

ראובן ריבלין (הליכוד):

אוה, לא צריכים כל כך הרבה.

משולם נהרי (ש"ס):

– – –

ראובן ריבלין (הליכוד):

אנחנו נמצאים כאן ביום של נעילה, בין המצרים, והנה אנחנו רואים שאנחנו
תנועה שלטונית שמבקשת את טובתה של מדינת ישראל, של עם ישראל ושל כל האזרחים
היושבים בישראל – במידת האפשר, כי יש לנו הרבה בעיות – ואנחנו משתדלים מאוד
גם לראות היבט פוליטי, שהוא היבט שכואב לפעמים, כי לא אחת, כאשר אתה צריך
לתת חשבון פוליטי או להתחשב על מנת שתוכל לבצע את עיקרי הרעיון שאתה מאמין
בו, אתה צריך להתפשר עם שותפים פשרה שיכולה להביא לפעמים לכך שתסטה מעט
מאותם דברים ועקרונות שאתה מכיר בהם או שעל-פיהם חונכת. יש פעמים שאתה
אפילו מחויב להשלים עם דברים או ללכת לקראת שותפים, ושותפות היא תמיד כזאת
שאתה מבין את הצרכים של שותפיך, מתוך הבנה שאולי גם הם מבינים את הצרכים
שלך. צורכיהם מול צרכיך, ביניהם יש לפעמים אפילו פער גדול, פעמים תהום
רובצת, אבל לפעמים העיקר מאחד את כולם, כי האינטרס ההדדי הוא זה שמביא לכך
שהם מקיימים שותפות. שותפות היא לתת ולקבל, לקבל ולתת.

מה אנחנו מקבלים? אנחנו מקבלים את שומרי אמוני ארץ-ישראל ששומרים על
ארץ-ישראל. זאת אומרת, אני נתתי את ארץ-ישראל להם, והם נתנו את ארץ-ישראל
לי.

קריאות:

– – –

זבולון אורלב (מפד"ל):

אני מבקש – – –

יצחק כהן (ש"ס):

עכשיו יש ממשלה.

ראובן ריבלין (הליכוד):

אנחנו שומרים על ירושלים. מה פירוש שאנחנו שומרים על ירושלים? אני שומר להם
על ירושלים, והם שומרים לי על ירושלים. פעמים יש דברים שיש בהם צורך
סקטוריאלי, ומה לעשות שאני לא סקטורלי? אז אני צריך להתחשב לפעמים בחברי
שמייצגים נושאים סקטוריאליים.

נעמי חזן (מרצ):

– – –

ראובן ריבלין (הליכוד):

ובאים ואומרים: אם כי הדבר יכול להיות על חשבון המדינה כולה, אני לא רואה
שרעת המדינה היא אפילו אפס קצה לעומת הטובה של אותו סקטור, שגם הוא חשוב
למדינה. אבל כאשר באים אלי ואומרים לי: כל מה שאתה צריך לתת אתה תיתן, כל
מה שאתה צריך לתת אתה תיתן, כי אם לא, לא נשמור על ירושלים שהיא של שנינו;
כל מה שאתה צריך לתת תיתן כי ארץ-ישראל היא שלנו – –

יאיר פרץ (ש"ס):

– – –

עופר חוגי (ש"ס):

– – –

יאיר פרץ (ש"ס):

– – –

ראובן ריבלין (הליכוד):

– – כל מה שתצטרך לתת כדי שנשיא מדינה, בן המעברה, איש עדות המזרח, אדם
יקר, מסמל יותר מכול את רוח ש"ס – – –

ענת מאור (מרצ):

– – –

ראובן ריבלין (הליכוד):

אני צריך לשלם להם על שהבאתי להם את המועמד הטוב ביותר שהם היו יכולים
לחלום עליו, שהם היו צריכים להמציא אותו. ומאותו רגע, אין דבר שאני צריך
לתת ולא נותן, פעמים מתוך כאב גדול. לומר לכם שכל ילדי ישראל הם האנשים
שאני צריך לדאוג להם, כי יש בקרב מצביעי הליכוד חרדים, יש מקרב מצביעי
הליכוד, חלילה, אנשים שאינם שומרים תרי"ג מצוות, ויש בקרבם מסורתיים, ואני
מחויב להגן על כולם. ופעמים אני ממשכן את הרצון הכללי לטובת סקטור מסוים,
גם זה יכול להיות. אבל יש דברים שהם באמונה של סקטור אחד, ועל כך הם שומרים
קלה כחמורה. וכאשר הם מאמינים לא יוכל שום גורם לבוא ולהשפיע עליהם שהם
יסטו כהוא-זה מאמונתם, כי באמונתם הם חיים. ואני מכבד את אמונתם כי היא
תורת חייהם ובה יהגו, או רובם הוגים יומם ולילה, ולא סרים ממנה קלה כחמורה.

וראה זה פלא. גם אני יהודי שלא מצליח לשמור תרי"ג מצוות בגלל חולשה. יש לי
עקרונות, שכאשר אני רוצה ליישם אותם, באים ואומרים לי, אלה שהעקרונות אצלם
הם בקדושה – שלא יהין מישהו לפגוע חלילה באיזה דבר שהם מאמינים בו – באים
ואומרים לי: כל אמונתך – כלאם פאדי, כל אמונתך לא שווה כלום, כי אם אתה לא
תעשה מה שאנחנו אומרים לך, אוי לך.

חברי מרכז הליכוד, היום באו אלי תשעה מחברי ש"ס והודיעו לי, שהם עומדים
לשלוח לכם מכתבים על כך שאני לא סר למרותם, לא הופך לאסקופה נדרסת תחת
רגלם, כאשר אני חושב שלליכוד יש גם עקרונות אחרים. אני חוסך לאותם תשעה
חברי ש"ס את הצורך בשליחת מכתבים. הנה כאן אני ניצב בפניכם ואומר לכם: גם
לנו יש עקרונות, חברי הליכוד, ועם כל אהבתנו והבנתנו לצורך לקיים את תורת
ישראל וללכת בדרך ישראל סבא, גם לנו יש דברים שאנחנו לא יכולים לסטות מהם,
גם לנו יש קווים אדומים, גם אנחנו מבינים שיש לנו שר אוצר – –

ענת מאור (מרצ):

לא ראינו את זה בחוק-יסוד: החקיקה.

ראובן ריבלין (הליכוד):

– – שיושב כאן והיה אחראי לעוגה הלאומית ויודע שיש הבדל בין 230 שקל
שכתובים בחוק של טל לבין 230 מיליון שקל. אלה הם דברים, חברי חברי המרכז,
שאם אנחנו נבין שכל מה שאנחנו רוצים, שיהיה לנו ראש ממשלה, ויהיה לנו שר
חוץ, ויהיה לנו שר ביטחון, וכל השאר שקורה במדינה לא יעניין אותנו, למה לנו
שלטון? וכל רצוננו להחזיק בארץ-ישראל, גדולה כמה שתהיה, כי היא הארץ
המובטחת לעם היהודי, ואין תנועה מוסרית יותר מהתנועה הציונית שהביאה את
כולנו ביחד הנה; תנועה ציונית שהיתה מיסטית לפני כן, הרבה לפני התנועה
הפוליטית שהיתה, ובזכותם באו אבות אבותי, ובזכות החרדים כולנו הגענו ועלינו
ארצה. עם זאת, כמה שאני רוצה במדינה שתהיה מדינת היהודים בגבולות כמה שיותר
רחבים, חשוב לי, באיזה גבול שלא יהיה, גם איך המדינה שלנו נראית.

אתם לא תקבלו מכתב מחברי ש"ס, אולי חברי אגודת ישראל יצלצלו אליכם כדי
לצלצל אלי. תבינו, אנחנו רוצים לעשות הכול למען ישראל, למען עם ישראל, למען
מדינת ישראל, למען תורת ישראל, אבל אי-אפשר להתפרק מכל מה שאנחנו מאמינים
בו.

ענת מאור (מרצ):

אדוני היושב-ראש, כמה זמן הוא מדבר?

היו"ר א' רביץ:

הוא מדבר מנהמת לבו.

ראובן ריבלין (הליכוד):

אדוני היושב-ראש, לכן אסיים ואומר, שהחוק של חבר הכנסת זבולון אורלב הוא
חוק מצוין, ואני תומך בו בלי שום שיקול כזה או אחר, משום שהוא מצביע על
ארץ-ישראל או על ירושלים. הוא שומר על תלמידי ישראל באשר הם – חרדים,
מסורתיים, חלילה כאלה שלא שומרים תרי"ג מצוות, וברוך תהיה. ברוך תהיה.

היו"ר א' רביץ:

תודה.

הודעת הממשלה על הפסקת כהונתו של סגן שר החוץ ועל מינוי סגן שר במשרד ראש

הממשלה

היו"ר א' רביץ:

ובכן, חברי הכנסת, יש לנו עוד שני דוברים, אבל אני נותן פריווילגיה לשר,
נדמה לי שזה לפי התקנון, הוא יכול לעלות לדבר בכל עת שהוא ירצה. השר
לענייני ירושלים ותיאום בין הממשלה לכנסת, השר חיים רמון, עם הודעה דרמטית,
כפי שהוא הבטיח.

השר ח' רמון:

אדוני היושב-ראש, אני נכנסתי לפה וראיתי מחזה מאוד מרנין על ויכוח בין ש"ס
לבין חבר הכנסת רובי ריבלין, לא לבין הליכוד.

משולם נהרי (ש"ס):

זה נותן סיכוי.

השר ח' רמון:

שמתי לב לתיאום הנפלא – – –

זבולון אורלב (מפד"ל):

זאת ההודעה?

השר ח' רמון:

סתם, אני פשוט לא רוצה להפריע להמשך הוויכוח הזה, הוא מאוד מרנין. אבל
הוויכוח הזה, לצערי, הוא רק עם חבר הכנסת ריבלין, והוא גם כן יחלוף עם
הרוח. ובמהירות רבה גם חבר הכנסת ריבלין יתיישר, כי אין לו ברירה.

אני רוצה למסור הודעה דרמטית. הודעה לכנסת על-פי סעיפים 37 ו-38 לחוק-יסוד:
הממשלה: א. סגן שר החוץ, חבר הכנסת נואף מסאלחה, מסר הערב לשר החוץ דוד לוי
– מי שלא יודע, שר החוץ נכון לרגע זה הוא עדיין דוד לוי – – –

יצחק כהן (ש"ס):

הוא לא התפטר?

השר ח' רמון:

הוא התפטר, אבל ההתפטרות נכנסת לתוקף אחרי 48 שעות. מי כמוך, חבר הכנסת
איציק כהן, יודע שזה 48 שעות. אתה מומחה לעניין 48 השעות.

מאיר שטרית (הליכוד):

אדוני, הצעה לסדר.

היו"ר א' רביץ:

רק רגע. באמצע?

השר ח' רמון:

על-פי סעיף 38(1) לחוק, נכנסת ההתפטרות לתוקפה לאלתר. התפטרות של סגן שר
נכנסת לתוקפה מייד, אין 48 שעות.

מאיר שטרית (הליכוד):

הוא התפטר?

השר ח' רמון:

הוא התפטר. הוא הגיש מכתב התפטרות.

היו"ר א' רביץ:

הוא הגיש מכתב התפטרות.

השר ח' רמון:

סגן השר נואף מסאלחה מסר הערב, קרי לפני כשעה, מכתב התפטרות.

מאיר שטרית (הליכוד):

שאנסו אותו להגיש.

השר ח' רמון:

חס וחלילה, הכול מרצונו – מתפקידו כסגן שר חוץ. על-פי סעיף 38(1) לחוק,
נכנסת ההתפטרות לתוקפה לאלתר. ולכן, הוא חדל מלכהן כסגן שר חוץ.

היו"ר א' רביץ:

וכדי שלא יישאר בלי עבודה – – –

השר ח' רמון:

אבל קרה נס, וראש הממשלה מאוד התרשם מההתפטרות הזאת ואמר: לא יהיה כדבר
הזה. לא יהיה. ומייד, על-פי סעיף 37(א) לחוק-יסוד: הממשלה, החליט ראש
הממשלה למנות את חבר הכנסת נואף מסאלחה לסגן שר במשרד ראש הממשלה, והיום
להיות סגן שר במשרד ראש הממשלה זה לא דבר קל. זה להיות למעשה סגן שר להרבה
מאוד – – –

ראובן ריבלין (הליכוד):

לתשעה שרים.

השר ח' רמון:

יפה, חבר הכנסת ריבלין.

וסגן השר ייכנס לכהונתו – תיכף אני אגיד משהו בשבילך, חבר הכנסת נהרי –
מייד עם מתן הודעה זאת בפני הכנסת, ולסגן השר נואף מסאלחה יוענקו סמכויות
מופלגות, לא כפי שהיה העניין עם חבר הכנסת נהרי. תודה רבה.

יש שאלות? שעת שאלות? תגידו, מה יש לכם אתם ברבע לשתים-עשרה בלילה? לא,
באמת, השתגעתם?

משולם נהרי (ש"ס):

חיים, מתי מוציאים אותו החוצה ממשרד החוץ?

היו"ר א' רביץ:

חבר הכנסת מאיר שטרית ביקש הצעה לסדר. דוד, אתה אחר כך.

השר ח' רמון:

בבקשה.

היו"ר א' רביץ:

חבר הכנסת מאיר שטרית, בבקשה.

מאיר שטרית (הליכוד):

אני רוצה לדבר מהבמה.

היו"ר א' רביץ:

אמרת הצעה לסדר. דבר בבקשה מהרמקול שבפינה. רק רגע, נעשה סדר, יש לי כל
הזמן שבעולם.

יצחק כהן (ש"ס):

אני מבקש להצביע.

היו"ר א' רביץ:

לא צריך להצביע, על סגן שר לא מצביעים.

ראובן ריבלין (הליכוד):

אבקש מהשר שיחזור על הודעתו, כי רק הרגע זה עלה על סדר-היום. עד עכשיו זה
לא היה על סדר-היום.

מאיר שטרית (הליכוד):

אדוני היושב-ראש, אני רוצה לומר, שזאת צורה מאוד מוזרה לעלות פה באמצע
הלילה, כמעט חצות, כדי למנות את סגן שר החוץ. אני לא מבין למה צריך לקחת
לחיים רמון, שהוא בחור מבריק בדרך כלל, 12-10 שעות מאז התפטר דוד לוי עד
שעלה התרגיל שצריך להגיד לנואף מסאלחה להתפטר כדי שראש הממשלה ימנה אותו
כסגן שר במשרד ראש הממשלה שכבר אין בו שרים.

יהודית נאות (שינוי):

אין להם בושה?

מאיר שטרית (הליכוד):

אני רוצה לומר לך, לבוא לפה באמצע הלילה למנות סגן שר במשרד ראש הממשלה –
יכול להיות, בהחלט, אני רוצה להגיד לך, אני אוהב מאוד את נואף מסאלחה,
בעיני הוא בחור חיובי מאוד וגם איש טוב מאוד, אבל למה לעשות זאת באמצע
הלילה? הוא אפילו לא נוכח פה.

משולם נהרי (ש"ס):

זה מתאים לתיקון חצות.

מאיר שטרית (הליכוד):

אנחנו לא יודעים אם הוא מסכים או לא מסכים להיות סגן שר במשרד ראש הממשלה.
אנחנו לא יודעים, יכול להיות שבכלל הוא לא ירצה להיות סגן שר במשרד ראש
הממשלה.

היו"ר א' רביץ:

תודה. חבר הכנסת שטרית, אני מודה לך מאוד.

מאיר שטרית (הליכוד):

אני מסיים, אדוני.

אני חושב, שמכובד היה, שסגן שר החוץ, אם רוצים למנות אותו, ידע על כך, יהיה
פה, נברך אותו, ננשק אותו, נגיד לו מזל טוב. לצערי, אין כלום.

היו"ר א' רביץ:

תודה.

מאיר שטרית (הליכוד):

לפי התקנון, יש בידי 30 חתימות של חברי הליכוד, ואני דורש לקיים דיון לפי
התקנון במינויו של סגן שר במשרד ראש הממשלה. אני מגיש אותן עכשיו למזכיר
הכנסת, ואבקש לקיים דיון.

היו"ר א' רביץ:

תודה.

קריאות:

– – –

מאיר שטרית (הליכוד):

אדוני השיב שאין להגיש אי-אמון בעניין זה, אז אני לא יכול להגיש אי-אמון,
אבל דיון אפשר.

היו"ר א' רביץ:

תודה רבה. חבר הכנסת דוד טל, בבקשה.

דוד טל (ש"ס):

אדוני היושב-ראש, אדוני השר, עמיתי חברי הכנסת, בשעה כזאת מאוחרת של לילה
אנחנו שומעים בשורה כזאת נהדרת, מצוינת, אבל, אדוני היושב-ראש – מר דוד לב,
אדוני סגן המזכיר, אתה מפריע לי – היות שבמהלך הלילה הארוך הזה אדוני אישר,
ויושב-ראש הכנסת אישר, דיונים והצעות חוק נוספות, אני סבור, שנכון, לפי
סעיף 37 לחוק-יסוד: הממשלה, לקיים דיון בנושא הזה. ואני תובע מטעם סיעת ש"ס
לקיים דיון בנושא הזה. אני חושב שזה יהיה נכון וראוי, כדי שנוכל לברך גם את
סגן השר שלא נמצא כאן בתפקידו החדש.

היו"ר א' רביץ:

תודה. חברת הכנסת ענת מאור, ואחריה – חבר הכנסת זבולון אורלב.

יהודית נאות (שינוי):

– – –

השר ח' רמון:

אבל אי-אפשר.

היו"ר א' רביץ:

יש עוד שני חברי כנסת. חברת הכנסת ענת מאור, בבקשה.

ענת מאור (מרצ):

אדוני היושב-ראש, אדוני השר, חברות וחברי הבית, ההערכה לסגן השר נואף
מסאלחה היא מלאה, אבל, אדוני השר – מאחר שהוא צריך להיות סגן של שמונה
שרים, פנייתי אליך, אדוני השר, להחזיר לאלתר לממשלה שלושה שרים: את השר
יוסי שריד, את השר רן כהן ואת השר חיים אורון, וכך לפחות סגן השר נואף
מסאלחה יצטרך לכהן כסגן שר בפחות משרדים. תודה רבה.

היו"ר א' רביץ:

תודה.

ענת מאור (מרצ):

ואז הוא יכול לקדם את תוכנית השלום עם ערפאת.

היו"ר א' רביץ:

תודה. ענת, את גולשת. חבר הכנסת זבולון אורלב.

זבולון אורלב (מפד"ל):

אדוני היושב-ראש, בתוספת לסדר-היום שהונחה בפנינו כתוב: "הודעת המשלה". לא
הממשלה, אלא הודעת המשלה.

קריאות:

– – –

זבולון אורלב (מפד"ל):

הממשלה – אני מדבר דברים רציניים.

השר ח' רמון:

אין לכם בית, אתם? לא, באמת אני שואל אתכם.

זבולון אורלב (מפד"ל):

לא, לא, השר רמון, אנחנו אנשים רציניים מאוד, עובדים כאן עד חצות ומבקשים
שיתייחסו – – –

השר ח' רמון:

עד שהגעתי הנה חשבתי שאתם רציניים. לאור ההערות שלכם, אני כבר לא בטוח.

זבולון אורלב (מפד"ל):

רוצים שיתייחסו לחברי הכנסת – –

היו"ר א' רביץ:

חברי הכנסת, תאפשרו לזבולון.

זבולון אורלב (מפד"ל):

– – ואני מבקש את תשומת לב היושב-ראש – ואני אמתין עד שהיושב-ראש יקשיב לי,
כי אני מדבר אל היושב-ראש.

השר ח' רמון:

אני מקשיב במקומו.

זבולון אורלב (מפד"ל):

אני מודה לך.

אדוני היושב-ראש, אם אפשר לבקש, תשומת לבך. אדוני היושב-ראש, הואיל ופנייתי
מופנית אליך – אני מדבר עכשיו ברצינות – בהודעה שהונחה לחברי הכנסת על
סדר-היום כתוב כך: "הודעת המשלה, על-פי סעיף 37 ו-38 לחוק-יסוד: הממשלה, על
התפטרות שר החוץ", לא על התפטרות סגן שר החוץ ומינוי סגן שר במשרד – – –

השר ח' רמון:

דבר דרמטי, לא?

זבולון אורלב (מפד"ל):

זאת הודעה שגויה. אני מציע שהיא תונח מחדש. אם הממשלה רוצה בכך למצות את
זכותה – להניח מחדש. אחרי שיניחו, יבוא השר – –

היו"ר א' רביץ:

העניין הובן.

זבולון אורלב (מפד"ל):

– – יודיע את הודעתו, ובינתיים נוכל להמשיך בסדר-היום. תודה רבה.

היו"ר א' רביץ:

הובן העניין.

קריאה:

צודק.

היו"ר א' רביץ:

בסדר, זו טעות טכנית, היא תתוקן מייד.

אני מבקש לקרוא לפניכם סעיף אשר ל-30 החתימות. אני רוצה לקרוא בפניכם סעיף
מהתקנון: "הממשלה רשאית בכל עת למסור בכנסת" – זבולון אורלב, אני מבקש
שתקשיב – "הודעה או הצהרה, ולפי דרישתם של 30 חברי הכנסת יקוים עליה דיון
כעבור 24 שעות משעת מסירת הדרישה ליושב-ראש הכנסת, אולם רשאית הממשלה לדרוש
שדיון על-פי דרישה כאמור יידחה ל-48 שעות נוספות". זאת אומרת, שאנחנו לא
צריכים היום לדון בבקשה שלכם, וזה כבר יעבור ליושב-ראש הקבוע של הכנסת.

אדוני השר, אתה רוצה להשיב על כמה הערות?

השר ח' רמון:

אני מבין את האווירה המבודחת – אני מקווה שהיא מבודחת – וכל ההערות, גם
הלכאורה רציניות, נאמרו בבדיחות הדעת לגבי טעויות הדפוס או הכתיב או ההגהה
– אני מניח שמזכיר הכנסת ישיב, אבל הדברים ברורים.

אני פשוט רוצה להסביר – אנחנו פשוט חושבים – אנו חושבים שחברי הכנסת גם הם
יחשבו שזה לא – – –

ראובן ריבלין (הליכוד):

אף אחד – – – למה חברי המפלגה שלך לא נמצאים פה?

השר ח' רמון:

כי הם יודעים – – –

ראובן ריבלין (הליכוד):

אנחנו זוכים מן ההפקר, אבל הם – – –

השר ח' רמון:

כי הם שומעים אותי בנסיבות אחרות, ומכם נבצר, לצערי. אם הייתם מזמינים אותי
למצודת-זאב לעתים קרובות, לא הייתי מדבר אליכם כאן, אבל אתם לא מזמינים אז
אני נאלץ לדבר כאן.

דוד טל (ש"ס):

לא רק אותך הם לא מזמינים. גם אותנו הם לא מזמינים.

השר ח' רמון:

זה דווקא אין צורך. אין צורך. אתם מתואמים בלי לבוא זה אל זה.

יצחק כהן (ש"ס):

לא שמעת מה שהוא אמר?

השר ח' רמון:

אני שמעתי. הוא לא מייצג, לצערי, את הליכוד, כי אם הוא היה מייצג את
הליכוד, עד היום הייתם בקואליציה אתנו.

היו"ר א' רביץ:

רובי ריבלין, אתה רוצה לשבת על כס הנשיאות?

השר ח' רמון:

אני אומר פשוט לחברים – הרי לא מסתירים שום דבר, ולא צריך לעשות שערורייה
משום דבר: אם לא היינו מביאים את ההודעה היום, היינו צריכים לכנס את הכנסת
בשבוע הבא אך ורק לשם מסירת ההודעה.

מאיר פרוש (יהדות התורה):

יכנסו – – – ההודעה – – –

השר ח' רמון:

לא, לא, אין צורך. כשתהיה ישיבת כנסת, הדיון הזה יתקיים. הדיון שנדחה ל-48
שעות מתקיים ביום שבו מתכנסת הכנסת. לכאורה, הוא נדחה עכשיו. אם לא יהיה
שום דיון בפגרה, הוא נדחה עד אוקטובר, כמו האי-אמון. 48 שעות מיועד ליום
כנסת.

ולכן, מן הראוי שחבר הכנסת נואף מסאלחה יישאר סגן שר ולא יצטרך לחכות עשרה
ימים, שבועיים, עד אשר יתמנה שוב לסגן שר, כי נכנס את הכנסת.

האופציה היתה או לבוא הערב להודיע לכנסת את ההודעה הזאת, משום שישיבת הכנסת
מתקיימת, או לבקש לכנס את הכנסת בשבוע הבא. אני יודע שחברי הכנסת רגישים
מאוד להוצאות מיותרות, להוצאת כספים מיותרים על מנת למסור דבר כל כך טכני,
ואני בטוח, שאם יהיה דיון בהודעה שביקש חבר הכנסת שטרית, יהיה מה לומר.

בעיקר יהיה דיון על התפטרות שר החוץ ולא על התפטרות סגן שר החוץ, ולשם כך
גם אין צורך להמתין, כי על הודעת שר החוץ, שהוא התפטר, גם כן אפשר לקיים
דיון.

ולכן, אני מבקש מאוד מחברי הכנסת לקבל את ההודעה הזאת בהבנה, לברך את סגן
השר נואף מסאלחה על התמנותו לסגן שר – – –

מאיר שטרית (הליכוד):

אני מבקש – – –

קריאה:

– – –

השר ח' רמון:

הוא יבוא. אני מודה לכם מאוד.

היו"ר ר' ריבלין:

אדוני השר, ברגע זה הודיעה לי סיעת הליכוד, שהיא מושכת את 30 החתימות
ומברכת את סגן השר מסאלחה, על מנת שיצליח בתפקידו. תודה רבה.

השר ח' רמון:

אני ידעתי, שאם אני אדבר בהיגיון, אפילו את סיעת הליכוד אשכנע.

היו"ר ר' ריבלין:

אדוני, יש לך בעיה לשכנע את חברי מפלגתך. הכנסת כולה ערה להערותיך.

מיכאל קליינר (חרות – התנועה הלאומית):

אדוני, יש לי שאלה לשר.

היו"ר ר' ריבלין:

השר כבר ירד, חבר הכנסת קליינר. אתה יכול לשאול אותו בלי שהוא יהיה פה.

מיכאל קליינר (חרות – התנועה הלאומית):

לא, לא. אני לא הצטרפתי למסע ההצעות לסדר, כי קיוויתי, אדוני היושב-ראש,
שבמסגרת הדיון שביקשתם הוא יהיה סיעתי בוודאי, ונוכל להתייחס כמקובל בכנסת
להודעה כה דרמטית.

אבל, למען האמת, כששמעתי הודעה דרמטית וראיתי את התפטרות שר החוץ, הייתי
משוכנע שהשר יעלה על הבמה ויגיד: הנה, היות שיש לנו כל כך הרבה מקומות
פנויים בממשלה, ניצלנו את ההזדמנות, עם התפטרות סגן שר החוץ, למנות שר ערבי
ראשון בממשלה. אני יודע שקוצ'יק מנהל את כל המשרדים. היה מוותר קוצ'יק על
משרד אחד או שניים – –

היו"ר ר' ריבלין:

ושאלתך? שאלתך לשר.

מיכאל קליינר (חרות – התנועה הלאומית):

– – ונותן לו להיות שר. מדוע לא ניצלתם את ההזדמנות למנות את נואף מסאלחה
לשר ערבי ראשון בממשלה?

היו"ר ר' ריבלין:

תודה רבה לחבר הכנסת קליינר. אדוני יענה בשם ראש הממשלה.

השר ח' רמון:

אני מסרתי הודעה דרמטית, וחבר הכנסת קליינר מסר הודעה מפתיעה.

עד עכשיו היו לנו היסוסים בעניין, אבל אני אביא את בקשתו האישית של חבר
הכנסת קליינר למנות שר ערבי, ונדמה לי שלאחר שחבר הכנסת קליינר הציע למנות
שר ערבי, אנחנו נשקול זאת שיקול מאוד רציני, ויש סיכוי שהצעתך תתקבל. תודה
רבה.

היו"ר ר' ריבלין:

תודה רבה לשר, ואנחנו מברכים את סגן השר גם בהיעדרו: בהצלחה רבה לסגן השר
נואף מסאלחה, שהיה סגן שר החוץ והיום הוא סגן שר של כו-לם.

הצעת חוק בית-המשפט לענייני משפחה (תיקון מס' 4)

(הפניה ליחידות הסיוע), התש"ס–2000

(קריאה ראשונה)

היו"ר ר' ריבלין:

רבותי חברי הכנסת, אנחנו ממשיכים בסדר-היום. על סדר-היום אותה הצעת חוק של
חבר הכנסת אורלב. נשארו לדיון – חבר הכנסת עופר חוגי, בבקשה, ואחריו – חבר
הכנסת משה גפני, ואחריהם – חבר הכנסת עזרא יסיים את הדיון.

עופר חוגי (ש"ס):

אדוני היושב-ראש, חברי חברי הכנסת, אני מקווה שהיושב-ראש ייתן לי את הזמן
כמו שכבודו קיבל – – –

היו"ר ר' ריבלין:

אני מבקש מאדוני, אם הוא רוצה לדבר, ידבר. אל תעשה חשבונות עם היושב-ראש
כדי שהיושב-ראש לא יעשה חשבונות אתך. תתחיל לדבר.

עופר חוגי (ש"ס):

בכל אופן, אני מקווה שגם חברי מרכז הליכוד שומעים אותי בשעה זו. אני רוצה
להזכיר ליושב-ראש, שלפני כמה דקות, אולי לפני חצי שעה, הציע להוריד הצעה של
חבר הכנסת דוד טל שאומרת: מוצע כי הזכאים לקצבאות הנכות לפי חוק הביטוח
הלאומי לגמלה לפי חוק הבטחת הכנסה ותשלום לפי חוק המזונות, יקבלו מענק חג
פעמיים בשנה – בחגים – בגובה 250 ש"ח.

יצחק כהן (ש"ס):

מי הוריד את זה?

עופר חוגי (ש"ס):

הוריד את זה חבר הכנסת ריבלין מהליכוד. ואני מתפלא מאוד על הליכוד – מה יש
לכם נגד המסכנים? לא למדתם לקח? לא הבנתם למה ירדתם ל-19 מנדטים? למה אתם
לא דואגים למסכנים? עד מתי תמשיכו? אתם חושבים שבדרך זאת אתם תחזרו לשלטון?

אבשלום וילן (מרצ):

– – – אל יתהלל חוגר כמפתח. בבחירות הקודמות – – –

עופר חוגי (ש"ס):

אל תדאג, בינתיים הקיבוצים מצטמצמים.

אבשלום וילן (מרצ):

ובא לציון גואל.

עופר חוגי (ש"ס):

בינתיים הקיבוצים מצטמצמים. תמצא לך פרויקט חדש, אני מציע לך.

היו"ר ר' ריבלין:

האם אדוני מבקש להתווכח עם חבר הכנסת אבו וילן? אם הוא יצעק אני אקח את זה
על חשבונו. אם אתה תענה לו אני אקח את זה על חשבונך.

עופר חוגי (ש"ס):

אני לא רוצה להתווכח אתו.

היו"ר ר' ריבלין:

חבר הכנסת וילן, הוא רוצה למצות את הדקות שעומדות לרשותו. הוא לא יודע כמה,
אבל הוא רוצה למצות אותן.

אבשלום וילן (מרצ):

אני רוצה להגן על המחנה הלאומי.

עופר חוגי (ש"ס):

אני מתפלא מאוד על הליכוד גם בעניין חוק בני הישיבות, שפתאום קם מצביא גדול
בישראל ומחליט שלליכוד יש עקרונות, ממש עקרונות מאוד חשובים, מאוד גדולים,
והחליט להנהיג את כל מפלגת הליכוד להצביע נגד החוק. אתם חושבים שאנחנו לא
זוכרים? אתם חושבים, שאנחנו בתור מפלגה מאוד גדולה, חוג מאוד גדול של חרדים
שנמצאים במדינה, לא נזכור לכם את זה?

היו"ר ר' ריבלין:

חרדים וחוזרים בתשובה, אל תשכח.

עופר חוגי (ש"ס):

אני לא מדבר על החוזרים בתשובה. אתם חושבים שבדרך שאתם מתנהגים אנחנו
נשתוק? אנחנו לא יודעים מה זה פוליטיקה? אנחנו ילדים קטנים שלכם? זו לא
הדרך. ותדע לך – – –

אבשלום וילן (מרצ):

– – – את פרס, תיזהרו.

עופר חוגי (ש"ס):

טוב, אתה הזכרת את הכרת הטוב. הם שכחו מה אומרת הכרת הטוב. ותדע לך, שמשה
רבנו, בפרשת השבוע, באלה הדברים הוכיח את עם ישראל. אני לא בא להוכיח אתכם.

היו"ר ר' ריבלין:

מה אמר בפרשת השבוע?

עופר חוגי (ש"ס):

הוא הוכיח אתכם ברמזים.

היו"ר ר' ריבלין:

איך? איך? נמק.

עופר חוגי (ש"ס):

ואני מדבר אתך אך ורק – – –

רחמים מלול (ש"ס):

הוא כבר הוציא את הכיפה.

היו"ר ר' ריבלין:

חשבתי שהוא הולך לצטט, חבר הכנסת מלול. אני לא ידעתי שהוא חוסך ממני את זה.

עופר חוגי (ש"ס):

אני רוצה בסך הכול להוכיח אותך ממש ברמזים. ואני מציע לכם, חברי הליכוד,
לקחת את הדברים לתשומת לב. אם אתם רוצים שנמשיך יחד בתור המחנה הלאומי
האמיתי ונעבוד יחד, אנחנו חייבים להגיע להידברות בצורה נכונה. תודה רבה.

היו"ר ר' ריבלין:

תודה רבה לחבר הכנסת עופר חוגי, שלא עבר את הזמן שניתן לדובר הקודם לפני
הדובר של השר. יעלה ויבוא חבר הכנסת משה גפני, בבקשה.

דוד טל (ש"ס):

אדוני היושב-ראש, יושב-ראש הנשיאות הודיע לי את החלטתו שב-24:00 נועלים את
הישיבה. כבר עברו שלוש דקות. אני מבקש – – –

היו"ר ר' ריבלין:

האם אדוני קשור בעבותות לכיסאו? היושב-ראש יודיע מתי הישיבה ננעלת, אדוני.

דוד טל (ש"ס):

לא, אבל יושב-ראש הכנסת הודיע שב-24:00 – – –

היו"ר ר' ריבלין:

אדוני ישב בבקשה. שמעתי אותך. אדוני יתקשר ליושב-ראש הכנסת. היושב-ראש
בישיבה זו שמע את הערתך. אדוני אולי לא יודע כי הוא כנראה מזמן לא היה
יושב-ראש ישיבה. לא מפסיקים דיון באמצעו. עוד מעט קט אנחנו נקיים. למה
אדוני כל כך מתרגש מהתקנון ומהסדר הטוב כאשר הוא יודע מה הוא?

דוד טל (ש"ס):

– – –

היו"ר ר' ריבלין:

אנחנו נקפיד, כמובן אם זה לא יפגע בשותפינו. אם ייתנו לי רשות חברי המרכז,
אחרי שאתם תתלוננו. בבקשה, חבר הכנסת גפני.

משה גפני (יהדות התורה):

אדוני היושב-ראש, אני שמח שהשר לענייני ירושלים הגיע לכאן, שכן אז אני יודע
שיש ממשלה, מכיוון שהערב הייתי בטוח לחלוטין שאין ממשלה. יש מצב שמגישים
אי-אמון בממשלה, בראש הממשלה. מה שהיה הערב עם החוקים האחרונים היה מצב חדש
בכנסת, שחברי הכנסת מגישים אי-אמון זה נגד זה. יש הצעות חוק פרטיות,
ומגישים עליהן אי-אמון.

כל אחד מאתנו יודע כמה קשה להביא חוק לקריאה טרומית ולקריאה ראשונה, ועד
ש"המדפיס הממשלתי" מדפיס את זה ועד שמניחים על השולחן ואיזה מסע ייסורים
עובר כל חבר כנסת. אבל ידענו, שאף-על-פי-כן, כאשר יש מצב שהממשלה תומכת
בחוק, מגישים אי-אמון, או הממשלה מתנגדת, מגישים אי-אמון. הפעם הגענו לשיא
חדש. חברי כנסת, בהצעות חוק פרטיות מגישים אי-אמון זה כנגד זה. זה חידוש
מאוד לא מרענן ומאוד לא – – –

מאיר פרוש (יהדות התורה):

בשם הליכוד שהיה פה – – –

משה גפני (יהדות התורה):

זה מאוד תמוה, מאוד לא מובן. אני נמצא לא כל כך הרבה שנים בכנסת. אנחנו
יודעים שביום האחרון מגישים הרבה דברים של ניקוי שולחן. עד שהגיעה הצעת חוק
מ"המדפיס הממשלתי" לקח יותר זמן מהרגיל והניחו אותה רק אחר הצהריים. אז מה
הם מביאים את זה להצבעה? אם זה שנוי במחלוקת, שנוי במחלוקת. תמוה מאוד.

אדוני היושב-ראש, אני לא הולך להגיד לך שום פסוק מהתורה, אבל שמעתי את
הדברים שלך ברוב קשב. תרשה לי, אני לא נכנס לוויכוח שהיה כאן. שמעתי את
הדברים, והם אפילו נגעו ללב. אני רוצה להגיד לך ממש בקצרה. יושבים פה שני
חברי כנסת, חבר הכנסת ידידי הרב רביץ ואני. אנחנו נבחרנו לכנסת ב-1988,
בהתשמ"ט, אני אתן לך ממש היסטוריה קצרה-קצרה. אנחנו לא הצטרפנו לממשלה הזאת
שהיתה ממשלת אחדות בראשות שמיר. שמיר הפר את כל ההבטחות לנו. לא הצטרפנו.
הגיע תרגיל שהשר שהיה פה קודם עם כמה אישים נוספים עשו אותו כדי להפיל את
שמיר. אנחנו, הרב רביץ ואני, היינו צריכים, על-פי כל היגיון פוליטי, להצביע
בעד הפלת ראש הממשלה שמיר, ראש ממשלה מתנועתך, והיינו צריכים להצביע
אי-אמון. לא הצבענו אי-אמון. אז רצינו להימנע. הרי בכל אופן שמיר, שהיה
יושב-ראש התנועה שלך, הפר את כל ההסכמות אתנו.

הרב שך הורה לנו להצביע נגד הפלתו של ראש הממשלה מתנועתך. הצבענו נגד,
ועשינו הכול על מנת שתקום ממשלה בראשותכם. אני חושב, שבאותה עת דן מרידור
היה שר המשפטים.

היו"ר ר' ריבלין:

הקשר של שמיר עם הרב רביץ לא היה רק עם הרב שך.

משה גפני (יהדות התורה):

קשה אתו.

היו"ר ר' ריבלין:

הקשר של הרב רביץ עם ראש הממשלה שמיר היה דרך הלח"י; יש רבים מבני עמנו שלא
יודעים שחבר הכנסת רביץ היה חבר ב"לוחמי חירות ישראל". אתם לא יודעים כמה
אנשים צופים בנו, אתם לא יודעים כמה מחברי המרכז, חבר הכנסת חוגי, צופים
בנו עכשיו.

מאיר פרוש (יהדות התורה):

למה אתה מזכיר סיפורים מלפני עשר שנים?

היו"ר ר' ריבלין:

חשוב ביותר, כי יש הטוענים שרק הם נלחמו, ואני רוצה לומר להם מי עוד נלחם.

משה גפני (יהדות התורה):

ואז, אדוני היושב-ראש – – –

מאיר פרוש (יהדות התורה):

אתה מדבר על נאמנות מלפני עשר שנים – – –

משה גפני (יהדות התורה):

אדוני היושב-ראש, באותה ממשלה כיהן – –

מאיר פרוש (יהדות התורה):

לא היתה שמחה כזאת, בבית הזה, עשר שנים.

משה גפני (יהדות התורה):

– – דן מרידור כשר המשפטים. ואז בא הליכוד ואמר: יש לנו דברים מאוד
עקרוניים, חוקי-יסוד. ואנחנו סברנו, שדברים מצפוניים של הליכוד, הרי הם לא
פוגעים בדת, אז לא נתנגד להם. ואז, בהתשנ"ב, ב-1992, הובאו שני חוקי-יסוד –
חוק-יסוד: כבוד האדם וחירותו וחוק-יסוד: חופש העיסוק.

היו"ר ר' ריבלין:

האם אדוני מתכוון להרצות לנו, כמו הנשיא היוצא, זאת אומרת, את כל תולדות
חייו?

משה גפני (יהדות התורה):

אתה רוצה, אני אפסיק.

היו"ר ר' ריבלין:

כמה רוצה אדוני?

משה גפני (יהדות התורה):

עוד דקה וחצי.

היו"ר ר' ריבלין:

בבקשה, אדוני.

משה גפני (יהדות התורה):

עברו שני חוקי-היסוד הללו, ואז בית-המשפט העליון, אדוני היושב-ראש, בעקבות
חוק-יסוד: חופש העיסוק, החליט שצריך לייבא בשר חזיר לארץ, ואתה בוודאי לא
מסכים לזה.

היו"ר ר' ריבלין:

חס וחלילה.

משה גפני (יהדות התורה):

מאז ועד היום, הלכנו כל הזמן עם הליכוד, והוכינו כל הזמן, אנחנו והציבור
שלנו, בגללכם, משום שתמכנו בכם ללא סייג.

קולט אביטל (ישראל אחת):

אז מספיק.

משה גפני (יהדות התורה):

יכול להיות.

גם בבחירות האחרונות, כשחברים מתנועתך בגדו בכם והלכו למפלגות אחרות
והצביעו למפלגות אחרות, אנחנו, הציבור החרדי, תמכנו ב-100% במועמד שלכם. זה
מה שאתם משיבים לנו? זה נושא מצפוני? זה נושא מוסרי? תודה רבה.

היו"ר ר' ריבלין:

תודה רבה לחבר הכנסת גפני. אחרון הדוברים בנושא זה הוא חבר הכנסת גדעון
עזרא, ואחר כך – נעילה.

מזכיר הכנסת א' האן:

לא, נעמי חזן.

היו"ר ר' ריבלין:

את רוצה לדבר גם בעניין חוק זה? כי בנעילה אני נותן לכמה אנשים את האפשרות
לדבר.

מאיר שטרית (הליכוד):

צריך להזכיר לכולם, שליל הווידויים הוא בערב יום כיפור, לא בתשעה באב.

היו"ר ר' ריבלין:

בתשעה באב הוגים ויושבים ולומדים תורה ויודעים מהי מחלוקת שמתקיימת ומהי
מחלוקת שאינה מתקיימת; אתה יודע, בית שמאי ובית הלל.

רחמים מלול (ש"ס):

בתשעה באב לא לומדים תורה, אדוני. תורה משמחת את הלב.

גדעון עזרא (הליכוד):

אדוני היושב-ראש, חברי הכנסת, מאז אני בכנסת, ארבע שנים, וזו הקדנציה
השנייה שלי, לא הייתי נוכח ביום כמו היום הזה. כשאתה שואל את עצמך בסוף
היום מה הבאנו על הכנסת ומה הבאנו על העם, אני יכול להגיד: בושה וחרפה.

אם תשאלו אותי את הסיבות לבושה ולחרפה – אני לא מדבר על ישראל אחת, שבכלל
לא נמצאים פה, וזה לא מעניין אותם, למעט חברת הכנסת קולט אביטל – מה ראינו
פה? ראינו פה את מצילי האומה של ממשלת נתניהו, הם קיבלו את התפקידים
החברתיים ואמרו: אנחנו הבאנו ואנחנו עשינו. היום אני רואה המשך בעניין הזה,
בחלוקת מתנות החג מהכסף של כולם, של כולנו. הדברים עולים והדברים נשמעים
והעם רואה, ועוד עולה עופר חוגי, ובתרועת ניצחון אומר: אנחנו עוד נראה לכם,
ואתם עוד תראו. אני אומר לך, עופר חוגי, זו איננה צורת דיבור וזו איננה
דרך.

יצחק כהן (ש"ס):

הוא התכוון לרובי ריבלין, רובי תקף אותו.

גדעון עזרא (הליכוד):

יצחק כהן, יש לנו יחסים – – –

יצחק כהן (ש"ס):

הוא התכוון לרובי ריבלין.

גדעון עזרא (הליכוד):

רובי ריבלין הוא ראש הסיעה שלנו.

יצחק כהן (ש"ס):

רובי ריבלין תקף אותו.

גדעון עזרא (הליכוד):

אני רוצה להגיד לך, לא זו צורת הדיבור שהיינו מורגלים בה, ואני מאוד מקווה
שמה שראינו כאן היום הוא דבר שלא יחזור.

ועדת-טל – – –

מאיר פרוש (יהדות התורה):

מה ראית פה היום, שמאיר שטרית התנגד לשני חוקים?

גדעון עזרא (הליכוד):

ראיתי הרבה דברים.

רבותי, כמי שחושב, שהמצב שלנו אל מול הפלסטינים יכול להתפתח למאבק אלים,
שמרכזו בירושלים – – –

מאיר פרוש (יהדות התורה):

אמר רובי ריבלין שהוא מוותר על ארץ-ישראל.

גדעון עזרא (הליכוד):

רובי ריבלין אמר, אני לא מסכים עם רובי ריבלין. אני רוצה להגיד מלה.

מאיר פרוש (יהדות התורה):

הוא אמר, שיבואו הנה הפלסטינים, שיבואו הנה המצרים. לא אכפת לו מארץ-ישראל.
כך הוא אמר. הוא יושב-ראש סיעת הליכוד.

גדעון עזרא (הליכוד):

ועדת-טל לא ראתה לנגד עיניה אפשרות, שיכול להתפתח מאבק אלים פה, בתוך
ירושלים. אני זוכר את החרדים במלחמת השחרור בירושלים, והם נושאים נשק
ונושאים בעול.

מאיר פרוש (יהדות התורה):

הם יעשו זאת כשהם יצטרכו, לא כשהכנסת תגיד להם.

גדעון עזרא (הליכוד):

חשבתי ביום ההצבעה, אחרי שאהוד ברק הביא את הרעיונות הנועזים שלו
לפלסטינים, שלא מן הנמנע – – –

מאיר פרוש (יהדות התורה):

שהפלסטינים יבואו הנה, שהמצרים יבואו הנה, שהסורים יבואו הנה, כך הליכוד
אומר.

גדעון עזרא (הליכוד):

לא נכון. הוא אמר זאת בציניות, הוא לא התכוון לכך.

מאיר פרוש (יהדות התורה):

הוא אמר, שאין מה לשמור על ארץ-ישראל, אין מה לשמור על ירושלים, לא צריכים
לשמור על המדינה. כך הוא אמר היום, לפני חצי שעה.

גדעון עזרא (הליכוד):

הוא אמר, אז הוא אמר.

מאיר פרוש (יהדות התורה):

– – –

גדעון עזרא (הליכוד):

אתה שמעת בקולו את הסרקאזם.

היו"ר ר' ריבלין:

האם אדוני רוצה לשמוע את חבר הכנסת פרוש, או שאתה רוצה לדבר בשקט?

גדעון עזרא (הליכוד):

אני רוצה לדבר.

היו"ר ר' ריבלין:

חבר הכנסת פרוש, חבר הכנסת עזרא רוצה לשאת את דבריו.

מאיר פרוש (יהדות התורה):

הוא אמר, שהפלסטינים יבואו הנה, לא צריך לשמור על ארץ-ישראל.

היו"ר ר' ריבלין:

אני מבקש מאדוני לאפשר לחבר הכנסת עזרא לשאת את דבריו.

מאיר פרוש (יהדות התורה):

זאת היתה קריאת ביניים מקובלת.

היו"ר ר' ריבלין:

הוא שמע אותה, האזין לה, והוא רוצה להמשיך לדבר. שאלתי אותו אם הוא רוצה
שתמשיך לצעוק, והוא אמר: לא.

מאיר פרוש (יהדות התורה):

מי צריך לשמור על ירושלים? כשהפלסטינים יהיו פה, מה יהיה?

גדעון עזרא (הליכוד):

אני לא יכול לדבר כך.

היו"ר ר' ריבלין:

האם אדוני רוצה שאני אקרא אותו לסדר?

מאיר פרוש (יהדות התורה):

כן.

היו"ר ר' ריבלין:

אני קורא את חבר הכנסת פרוש לסדר בפעם הראשונה. בבקשה, חבר הכנסת עזרא.

מאיר פרוש (יהדות התורה):

אני מודה לך מאוד. אני רוצה לשמור על ירושלים.

היו"ר ר' ריבלין:

אני קורא אותך לסדר בפעם השנייה. בבקשה, אדוני חבר הכנסת עזרא.

גדעון עזרא (הליכוד):

אני רואה אפשרות לא טובה, שיתפתח מאבק אלים בירושלים, שוועדת-טל לא הביאה
אותו בחשבון, וראש הממשלה הביא אותנו לעניין הזה. אני חושב שקיימת אפשרות
שנצטרך כל בחור צעיר וטוב לנשק, ומוטב להיערך קודם. אם מדובר בצבא מקצועי,
אם מדובר בצבא שהולך וקטן – – –

ענת מאור (מרצ):

יש משא-ומתן על שלום, אולי לא שמעת על כך.

גדעון עזרא (הליכוד):

אני מאמין שאין לנו בצבא צורך בבחורי ישיבות לומדים, אבל אני גם מאמין
בצורך להיות מוכנים. עשינו מה שעשינו לטובת ירושלים, לטובת מדינת ישראל.

שמעתי מכם, שאמרתם לי: אם יצטרכו אותנו – נבוא. אבל אם לא התאמנת לקראת
היום הזה, מה נעשה באותו יום?

מאיר פרוש (יהדות התורה):

יש הודעה של הליכוד שלא צריך.

גדעון עזרא (הליכוד):

לכן, רבותי, אני מבקש מאוד מכל אחד ואחד מאתנו לנהוג בכבוד זה מול זה.
בוודאי אנחנו כשותפים לדרך, ואנחנו כאלה, אף שבחדשות – – –

מאיר פרוש (יהדות התורה):

אין שותפים.

היו"ר ר' ריבלין:

חבר הכנסת פרוש, הואיל ואין לי סדרנים, אני קורא אותך לסדר פעם ראשונה; אני
קורא אותך לסדר פעם שנייה.

יצחק כהן (ש"ס):

אין סדרנים.

היו"ר ר' ריבלין:

לכן אני קורא אותו שוב לסדר פעם ראשונה.

מאיר פרוש (יהדות התורה):

הליכוד ויתר על ארץ-ישראל ומוותר על ארץ-ישראל.

היו"ר ר' ריבלין:

שמעתי אותך.

גדעון עזרא (הליכוד):

לכן, רבותי, אני מציע לכולנו שננהג בכבוד זה עם זה, וש"ס לא תבוא בדברי רהב
אל הליכוד, הליכוד מעולם לא בא בדברי רהב לש"ס, ונשמור על יחסים טובים.
תודה.

היו"ר ר' ריבלין:

תודה רבה לחבר הכנסת גדעון עזרא, שהופרע בדבריו, ולכן דיבר נטו שלוש דקות.
רבותי, תם ולא נשלם. האם יש הודעות אישיות לחברי הכנסת?

זבולון אורלב (מפד"ל):

אני ביקשתי.

היו"ר ר' ריבלין:

אנחנו עוברים להצבעה.

מאיר שטרית (הליכוד):

ביקשתי לראות בכל הצבעה על הצעת חוק הצעת אי-אמון.

היו"ר ר' ריבלין:

האם אדוני רואה בהצבעה על הצעת חוק זאת אי-אמון?

מאיר שטרית (הליכוד):

בהחלט כן.

היו"ר ר' ריבלין:

הואיל וחבר הכנסת רואה בעניין הזה, בשם הליכוד, הצעת אי-אמון, ההצבעה נדחית
לשבוע הבא או לישיבה הראשונה של הכנסת לאחר הפגרה.

זבולון אורלב (מפד"ל):

אני מבקש רשות מענת מאור ואני מבקש רשות ממאיר פרוש לוותר על ההצבעה.

מאיר פרוש (יהדות התורה):

אני לא זכאי, ואני לא מבקש.

זבולון אורלב (מפד"ל):

אני מבקש ממך לוותר על הצבעה.

מאיר פרוש (יהדות התורה):

אני לא מעלה את זה.

זבולון אורלב (מפד"ל):

ענת מאור, את מוכנה לוותר על הצבעה?

ענת מאור (מרצ):

הצעת החוק חשובה.

יצחק כהן (ש"ס):

אל תוותרי.

זבולון אורלב (מפד"ל):

לא יהיה, לא לך ולא לי.

היו"ר ר' ריבלין:

רבותי חברי הכנסת, אדוני יודיע לחברי הכנסת האחרים.

דוד טל (ש"ס):

אדוני היושב-ראש, השעה 24:00.

היו"ר ר' ריבלין:

צודק אדוני.

הודעה אישית של חברת הכנסת י' נאות

היו"ר ר' ריבלין:

רבותי חברי הכנסת, היתה בקשה להודעה אישית לחברת הכנסת יהודית נאות. בבקשה.

זבולון אורלב (מפד"ל):

גם אני ביקשתי למסור הודעה אישית.

היו"ר ר' ריבלין:

אתה דיברת הרגע.

זבולון אורלב (מפד"ל):

לא, לא.

היו"ר ר' ריבלין:

בסדר. רבותי, אני נותן לכל אחד דקה.

יהודית נאות (שינוי):

אדוני היושב-ראש, היות שיכול להיות שדברי קודם, בדיון על הצעת החוק של חבר
הכנסת אורלב, פורשו, או היו יכולים להשתמע לא נכון, אני רוצה לומר, שבדברי
הביקורת שלי לא התכוונתי למזכירות הכנסת. גם האירוע שתיארתי לא קרה
במזכירות הכנסת אלא בלשכה סמוכה אליה.

היו"ר ר' ריבלין:

תודה רבה לחברת הכנסת נאות.

הודעה אישית של חבר הכנסת ז' אורלב

היו"ר ר' ריבלין:

חבר הכנסת זבולון אורלב, בבקשה.

זבולון אורלב (מפד"ל):

אדוני היושב-ראש, חברי הכנסת, קודם ביקרתי את צורת ההנחה של סדר-היום
בעניין סגן שר החוץ. מובן שעשיתי את כל הדבר במילתא דבדיחותא, בשעה
המאוחרת. אבל הואיל ודברי התפרשו שלא כהלכה, אני מבקש להתנצל בפני עדנה,
לימור ואלינור, המזכירות המאוד-מסורות והמאוד-מקצועיות של לשכת המזכיר. אני
מבקש להתנצל בפניהן אם דברי התפרשו כפגיעה. תודה רבה.

היו"ר ר' ריבלין:

תודה רבה לחבר הכנסת זבולון אורלב.

דברים בסיום המושב השני של הכנסת החמש-עשרה

היו"ר ר' ריבלין:

חברת הכנסת נעמי חזן. לאחר מכן יסיים חבר הכנסת דוד אזולאי.

נעמי חזן (מרצ):

אדוני היושב-ראש, אנחנו מגיעים לשעת סיום מושב מאוד סוער, וייתכן מאוד
שהציבור וחלק מחברי הכנסת לא נתנו ביטוי הולם לעבודה של הרבה אנשים בתוך
הכנסת, שאפשרו לנו לעבוד בתקופה הזאת. הם מסורים במיוחד.

לכן, אני רוצה, בשם כל חברי הכנסת, להודות למזכיר הכנסת, מר אריה האן,
לסגני המזכיר, דוד לב ורותי קפלן, לעובדות במזכירות הכנסת, לעדנה, לימור
ואלינור, לסדרנים שכל הזמן מתרוצצים ועוזרים לנו, למשמר הכנסת, לקצרניות
שעמלות באמת שעות רבות, לצלמים של ערוץ-33, ואם מותר לי לומר – לכל אנשי
התחזוקה בבית הזה, וכמובן, לד"ר ליפשיץ. תודה.

היו"ר ר' ריבלין:

תודה רבה לחברת הכנסת נעמי חזן.

מה קרה לכם? מה קרה?

יהודית נאות (שינוי):

אין מחיאות כפיים באולם המליאה.

היו"ר ר' ריבלין:

רבותי, ישיבת הכנסת לא ננעלה. חברת הכנסת נאות, קולך נשמע ברמה.

חבר הכנסת דוד אזולאי, בבקשה.

דוד אזולאי (ש"ס):

אדוני היושב-ראש, עם כל ביטויי השמחה שאני שומע כאן, גם לרגל יציאתנו
לפגרה, אני לא כל כך שמח כשאני יודע ששני חוקים שהיו אמורים לעבור הערב
בקריאה שנייה ושלישית לא יעברו היום. אלה שני חוקים חשובים מאוד, שעבדנו
עליהם הרבה מאוד בוועדת הפנים – החוק למניעת אלימות במשפחה וחוק כלי
הירייה.

מאיר פרוש (יהדות התורה):

בקריאה שלישית – – –

דוד אזולאי (ש"ס):

הצעות החוק הן בקריאה שנייה ושלישית. אלה הצעות חוק שעבדנו עליהן הרבה מאוד
והן היו אמורות לעלות הערב לקריאה שנייה ושלישית. אבל הן לא יעלו מסיבות
קטנוניות. אינני מבין מדוע הן לא עולות כאן. זה משום שמישהו הבטיח שהוא
יהפוך את ההצבעה להצבעת אי-אמון. אני חושב שזאת לא דרך מכובדת וזאת לא דרך
ראויה. מדובר בדברים שהם בנפשנו והם נוגעים לפסוק "כל המציל נפש אחת
מישראל". כל אחד ייקח על עצמו את האחריות. אם, חס ושלום, בפגרה של הכנסת
יקרה משהו כתוצאה מזה שהחוקים הללו לא חוקקו – שזה יהיה על מצפונו. תודה.

היו"ר ר' ריבלין:

תודה רבה לחבר הכנסת אזולאי. חברת הכנסת נעמי בלומנטל, אחרונה. לאחר מכן
נאמר מלת סיום על מנת לנעול את הישיבה.

נעמי בלומנטל (הליכוד):

אדוני היושב-ראש, כנסת נכבדה, משום שנאמרו דברים מסוימים בדקות האחרונות
ומשום שהישיבה היתה קצת סוערת, אני רוצה להפיג במקצת את המתח שקיים כאן
באווירה הזאת. אני רוצה לומר, שעשינו, חברי הכנסת, עבודה ראויה, עבודה
טובה. אם היום הדברים אינם נשמעים כך, אזי כדאי שכולנו נצא ברוח של פיוס
לפגרה שהיא באמת לא ממש פגרה לאור העבודה הרבה שמצפה לנו.

עם זאת, אני לא רוצה להימנע מלומר איזה דבר ביקורת, שאני חושבת שהוא כן
במקומו, על ראש הממשלה, שהתחיל את הקדנציה עם ממשלה של 24 שרים וישב היום –
– –

נעמי חזן (מרצ):

זה לא בסדר – – –

ענת מאור (מרצ):

זו הצעה לסדר.

היו"ר ר' ריבלין:

חברת הכנסת בלומנטל.

נעמי בלומנטל (הליכוד):

רק שנייה אחת.

היו"ר ר' ריבלין:

חברת הכנסת בלומנטל, הודעה אישית. אני לא מבקש פולמוס פוליטי כרגע.

נעמי בלומנטל (הליכוד):

המצב איננו ראוי. כאשר אנחנו יוצאים לפגרה ראש הממשלה נמצא במצב שבו מתוך
24 שרים יש לו רק עשרה שרים. אני חושבת שדמוקרטית המצב לא נראה טוב.

עם זאת, אנחנו מקווים שהפנים שלנו ייראו טוב יותר.

אני רוצה להעיר הערה אחת. אנחנו נמצאים כאן עכשיו 15 חברי כנסת, עשרה חברי
כנסת וחמש חברות כנסת. אני מצפה – – –

קריאות:

לא, ארבע חברות כנסת.

נעמי בלומנטל (הליכוד):

יהודית נאות היתה כאן כרגע. שלא תיבהלו יותר מדי. אנחנו נפעל ונשאף לאט-לאט
ליותר. אני מקווה, שגם בסיעות החרדיות, הדתיות והערביות תהיינה חברות כנסת
במידה ראויה.

היו"ר ר' ריבלין:

תודה רבה לחברת הכנסת בלומנטל.

רבותי חברי הכנסת, הרי אני לא יכול להושיב אתכם, כי הגענו לתום מושב זה,
שהיה מושב חם. כנס הקיץ היה סוער, סוער יותר מאשר כנס החורף, שבו הקור
מהווה אולי סימן יותר מכול לניכור ולקוטביות שהיו מנת חלקנו.

עם זאת הוכיחה הכנסת, כמובן, שגם בימי סערה גדולה היא היתה הריבון, היא
היתה זו שקבעה את סדרי-היום של האומה כולה. היו מאבקים רבים בין כל חלקי
הבית, בין ימין לשמאל, בין הימין לבין עצמו, בין חרדים לחילונים, בין אלה
ששומרים תרי"ג מצוות לאלה שלא מקיימים את כולן. היו אלה ימים לא קלים, כאשר
חברי כנסת נצים אלה עם אלה. אנחנו בכל זאת עברנו את המושב החם הזה, כאשר
אנחנו יוצאים לפגרה שאיננו יודעים כמה זמן תארך, אם בכלל, משום שאנחנו
יודעים שכל סדר-היום שהכנסת לא פסקה מלעסוק בו עדיין ניצב לפנינו, וכל
השאלות שנשאלו בתחילת הקיץ עדיין עומדות. התשובה שלה נחכה תהיה, אם ירצה
השם, במושב הבא.

אני מאחל ברכות לכל חברי הכנסת אשר פעלו ועמלו על מנת להרבות ולהפרות את
דיוני הכנסת הזאת. אני מתכבד בשם כולכם, ובעיקר בשם נאמני הבית, חברי הכנסת
הנמצאים כאן בכל דיון עד תומו, חבר הכנסת פרוש, חבר הכנסת מלול, חבר הכנסת
עזרא, חבר הכנסת מאיר שטרית, חברת הכנסת בלומנטל, החברים הנכבדים מסיעת
ש"ס, שכמעט כולם נמצאים פה כחיילים, והחברים מסיעות השמאל, ובעיקר שתי
הטובות שבמחוקקות, חברת הכנסת ענת מאור וחברת הכנסת נעמי חזן. וחברת הכנסת
קולט אביטל – – –

קריאה:

ודוד אזולאי.

היו"ר ר' ריבלין:

בוודאי. אמרתי: כל חברי הכנסת.

דוד אזולאי (ש"ס):

את חברי הכנסת של ש"ס לא אמרת.

היו"ר ר' ריבלין:

אני מזכיר את כל חברי הכנסת של ש"ס ללא יוצא מן הכלל, העומדים על משמר אותם
דברים שהם חושבים אותם לחשובים ביותר. הם חיילים נאמנים של הסקטורים שהם
נשלחו על-ידם על מנת למלא את תפקידם בכנסת. הם עושים זאת בצורה המועילה
והטובה ביותר.

יושב-ראש הכנסת ביקש ממני לומר לכם שהמלה האחרונה תמיד תהיה שלו. בבקשה.

היו"ר א' בורג:

בשם המאזינים והצופים של ערוץ-33 אני מבקש להודות לחבר הכנסת ריבלין, שגם
בשעות המתות ביותר של הלילה מצליח לעורר אותם לחיים. אין נושא שאין לו מה
להגיד בו ואין דבר שהוא לא מבין בו, לרבות בדברים שהוא לא יודע עליהם שום
דבר. בהקשר זה דומני, חבר הכנסת ריבלין, שהסטטיסטיקה בסיכום מושב הכנסת,
שמעידה שאתה אלוף מושב הכנסת בהצבעות, אלוף הכנסת בנאומים, היא רק עדות
נאמנה לכך, שכנגד כל התמונה השורה כאן מזל שיש פרלמנטר אחד כמוך, שעוד שומר
על האיזון עם רוח של הומור. תודה רבה לך.

היו"ר ר' ריבלין:

תודה רבה לחברי. מכל מלמדי השכלתי.

חברות וחברי הכנסת, ישיבת הכנסת, מושב הכנסת ננעל בימים אלה של אבל על
חורבן בית שני, בתקווה לכך שעם ישראל לנצח יחיה.

מאיר שטרית (הליכוד):

ובבניין ירושלים תנוחם.

היו"ר ר' ריבלין:

בבניין ירושלים השלמה ננוחם.

אני נועל את ישיבת הכנסת.

הישיבה ננעלה בשעה 00:30.
