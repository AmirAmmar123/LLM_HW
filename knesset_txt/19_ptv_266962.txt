הכנסת התשע-עשרה

נוסח לא מתוקן

מושב שני

<פרוטוקול מס' 244 >

מישיבת ועדת הכספים

יום שלישי, י"ד בטבת התשע"ד (17 בדצמבר 2013), שעה 16:00

<סדר היום:>

<שינויים בתקציב לשנת 2013>

נכחו:

<חברי הוועדה:>

ניסן סלומינסקי – היו"ר

גילה גמליאל – מ"מ היו"ר

רוברט אילטוב

קארין אלהרר

מיכל בירן

משה גפני

בועז טופורובסקי

יצחק כהן

עליזה לביא

יעקב ליצמן

אראל מרגלית

חמד עמאר

זבולון קלפה

ראובן ריבלין

סתיו שפיר

<מוזמנים:>

  ------------------- --- ------------------------------------------------
  נועם שטרן           –   אגף התקציבים, משרד האוצר

  אורי שיינין         –   אגף התקציבים, משרד האוצר

  ניר אמסל            –   אגף התקציבים, משרד האוצר

  יוסי עדס            –   אגף התקציבים, משרד האוצר

  שירה ברגמן          –   רפרנטית תחבורה, אגף התקציבים, משרד האוצר

  אנסטסיה סורוקינה    –   רפרנטית פיקוד העורף, אגף התקציבים, משרד האוצר

  שלמה בליקוב         –   רפרנט מו"פ, אגף התקציבים, משרד האוצר

  אפרת תבור           –   משרד האוצר

  אלעד עמיחי          –   סמנכ"ל המשרד להגנת הסביבה

  שאול הויזלר         –   תקציבן המשרד להגנת הסביבה

  דוד שטינמץ          –   מנהל אגף תקציבים, משרד הכלכלה

  דרורית שטייניץ      –   משרד ראש הממשלה

  ראובן פינסקי        –   ראש אגף מורשת, משרד ראש הממשלה

  ישראל מלאכי         –   ראש מערך התיישבות, מינהלת תנופה
  ------------------- --- ------------------------------------------------

<מנהל הוועדה:>

טמיר כהן

<רישום פרלמנטרי:>

אהובה שרון - חבר המתרגמים

<שינויים בתקציב לשנת 2013>

<היו"ר ניסן סלומינסקי:>

אני פותח את הישיבה. נתחיל לא עם נושאים בעייתיים.

פנייה מספר 321.

<ניר אמסל:>

הפנייה נועדה לבצע שינויים פנימיים בתקציב מינהלת הגמלאות בהתאם לביצוע
בפועל. מינהלת הגמלאות משלמת את הגמלאות של כל עובדי המדינה.

<ראובן ריבלין:>

שכנעת. אפשר להצביע.

<היו"ר ניסן סלומינסקי:>

מי בעד? מי נגד? מי נמנע?

הצבעה

בעד – רוב

נגד – מיעוט

פנייה מספר 321 אושרה.

<היו"ר ניסן סלומינסקי:>

הפנייה אושרה.

פנייה מספר 322.

<ניר אמסל:>

322, 323 ו-326 – כבר עשינו.

<היו"ר ניסן סלומינסקי:>

אני מתחיל להגיע לזה. אלה שמונה העברות כספיות. אני מנסה להגיע אליהן.

<טמיר כהן:>

פניות מספר 324 ו-325.

<יוסי עדס:>

הפנייה נועדה לתגבור תקצוב אגף לעדות לא יהודיות, כ-11 מיליון ו-208 אלף
שקלים עבור מימון התחייבויות עבר. אלה הרשאות שניתנו בעבר עבור פיתוח מבני
דת לעדות לא יהודיות. זה עבור הרשאה שניתנה בעבר למימון התחייבויות עבר.
בנוסף יש תוספת הרשאה של ארבעה מיליון שקלים לאותו נושא. מדובר בפיתוח מבני
דת לעדות לא יהודיות.

<היו"ר ניסן סלומינסקי:>

אלה לא עודפים.

<יוסי עדס:>

לא עודפים.

<היו"ר ניסן סלומינסקי:>

זאת הרשאה להתחייב?

<יוסי עדס:>

ה-11 מיליון, זה מימון הרשאה להתחייב שניתנה בעבר. הארבעה מיליון הם תוספת.

<היו"ר ניסן סלומינסקי:>

וזה בוצע.

<יוסי עדס:>

כן, בוצע. יש תוספת בהרשאה להתחייב של ארבעה מיליון שקלים.

<היו"ר ניסן סלומינסקי:>

מי בעד? מי נגד? מי נמנע?

הצבעה

בעד – רוב

נגד – מיעוט

פניות מספר 324 ו-325 אושרו.

<היו"ר ניסן סלומינסקי:>

הפניות אושרו.

<משה גפני:>

נגד. רביזיה. אני רוצה להגיד לך שהגלגל הוא עגול ובסופו של דבר גם המדיניות
שלנו תשתנה כלפיכם. אתם פשוט מתנהגים כמו חזירים. כמו חזירים.

<היו"ר ניסן סלומינסקי:>

אני מקווה שהגלגל עדיין יסתובב בצד הנכון.

<משה גפני:>

אתם מתנהגים כמו חזירים. לקחת את כל הקופה ולהשאיר את האנשים בלי כלום.
חזירים. הוא נכנע. עפר שלח בא ואמר את מה שהוא אמר ונגמר העניין. אין מה
לעבור הלאה. הכול כאן אפליה שלנו. הכול. לא היה דבר כזה. גם אנחנו אזרחים
במדינה.

<היו"ר ניסן סלומינסקי:>

פנייה מספר 327.

<משה גפני:>

רק רגע, לא הצבעת על הפנייה הקודמת.

<היו"ר ניסן סלומינסקי:>

מי בעד אישור פניות 324 ו-325?

הצבעה

בעד – 7

<משה גפני:>

נגד. רביזיה.

<היו"ר ניסן סלומינסקי:>

בסדר. רביזיה.

פנייה מספר 327.

<משה גפני:>

רובי, יש גם פעילות לנשים חרדיות בתרבות, אבל אף אחד לא דואג לנשים
החרדיות. אחרי כן ייתנו נאומים במליאת הכנסת שאם הייתה חברת כנסת חרדית,
היא הייתה דואגת להן.

<יוסי עדס:>

הפנייה נועדה לביצוע שינויים, התאמות לתקצוב בפועל.

<משה גפני:>

אתה ישן בלילה עם זה?

<מיכל בירן:>

ניסן, אתם הצבעתם בזמן שאני נואמת את הנאום שלי בנאומים בני דקה?

<ראובן ריבלין:>

אמרו לי לבוא לכאן כי אמר היושב ראש שהוא מאשר.

<היו"ר ניסן סלומינסקי:>

תסביר.

<יוסי עדס:>

מדובר בשינוי בתקציב מימון מפלגות.

<מיכל בירן:>

אתם אמרתם במפורש קודם שתמתינו לנו עד שנסיים את חלקנו. חוץ מזה שמנעתם
ממני לשמוע את חברת הכנסת מרב מיכאלי ואחרים שהייתי רוצה לשמוע גם מה להם
יש לומר, הצבעתם בניגוד להבטחה המפורשת שניתנה לפני שהתפזרנו שתמתינו עד
שנסיים את חלקנו. נאמנו עכשיו. יש פרויקט לסיעת העבודה וכולנו נאמנו.

<היו"ר ניסן סלומינסקי:>

אמרתי שאם יהיו להם הצעות חוק אני אחכה.

<מיכל בירן:>

אתה אומר שנאומים בני דקה לא חשובים?

<יצחק כהן:>

לדעתי יש כאן פגיעה במהות התקנון.

<קריאה:>

אני חושב שיושב ראש הכנסת יודע שמתקיימים נאומי בני דקה.

<ראובן ריבלין:>

למה היושב ראש אפשר את זה?

<משה גפני:>

אפשר לחשוב שזה אישור תקציב.

<קריאה:>

מה הדחיפות?

<משה גפני:>

הדחיפות היא להכות בחרדים מהר. זה הרס של המדינה. הרס של המדינה.

<ראובן ריבלין:>

העניין החרדי לא שייך לזה.

<משה גפני:>

מאה אחוז. ייתנו תקציבים לעדות הלא יהודיות וזה בסדר ואני גם העברתי והיום
מעבירים יותר וזה בסדר גמור אבל יש גם חרדים במדינה וצריך לדאוג גם לאנשים
האלה.

<ראובן ריבלין:>

אם אפשר לא לקיים את הישיבה.

<היו"ר ניסן סלומינסקי:>

לא. אנחנו ממשיכים הלאה.

<ראובן ריבלין:>

אני מאוד מכבד את גפני, אבל אי אפשר למנוע קיום ישיבה.

<יצחק כהן:>

מה הסיכום לגבי בני הישיבות?

<היו"ר ניסן סלומינסקי:>

אתה עובד חמש דקות על הנושא של בני חו"ל אבל אני אתמול עבדתי על הנושא הזה
במשך שש שעות.

<משה גפני:>

אבל מה יצא מזה?

<היו"ר ניסן סלומינסקי:>

לא יודע. יצא. אולי לא יצא. יכול להיות שיצא ויכול להיות שלא יצא. יש לי
דברים אחרים יותר חשובים. אתה יודע כמה שעות אני משקיע בזה? לפעמים אני לא
מצליח, ומה אני יכול לעשות?

<ראובן ריבלין:>

לגבי בני ישיבות חו"ל, יהיה בסדר עד ינואר.

<היו"ר ניסן סלומינסקי:>

עדיין אין לי רוב, אבל אתמול עד אמצע הלילה עסקתי בזה.

<משה גפני:>

את הכסף להתנחלויות כן הצלחת. לתרבות היהודית הצלחת.

<היו"ר ניסן סלומינסקי:>

מה הצלחתי?

<משה גפני:>

כאילו אנחנו לא יודעים.

<היו"ר ניסן סלומינסקי:>

מה זה קשור?

<משה גפני:>

תגיע ההתנתקות מיהודה ושומרון, אז יתבעו אותי עוד הפעם לדין תורה.

<היו"ר ניסן סלומינסקי:>

מה אני יכול לעשות?

<משה גפני:>

אתה יכול לעשות. אתה תהיה אחראי לזה.

<יצחק כהן:>

איבדתם את היושר.

<משה גפני:>

הם חברים שלכם. אתם אידיאולוגית אותו הדבר כמו שהם. שניכם שונאים את החרדים
אותו הדבר.

<קארין אלהרר:>

גפני, אל תדבר בשמי. אני לא שונאת את החרדים.

<משה גפני:>

לא דיברתי עליך. דיברתי על שני האחים.

<היו"ר ניסן סלומינסקי:>

שונא חרדים?

<משה גפני:>

התשובה היא כן. התשובה היא כן.

<היו"ר ניסן סלומינסקי:>

חוץ מכמה צעקות שלך, אתה יודע כמה שעות אני משקיע רק בנושא שלכם? שר האוצר
אומר לי שאני משוגע כי אני כל הזמן מדבר עליהם ושאראה מה הם כותבים עלי
בעיתונים שלהם, אבל זה לא עוזר ושעות על גבי שעות אני משקיע בזה.

<ראובן ריבלין:>

אדוני היושב ראש, אתה רוצה להתווכח עם גפני? אם אתם רוצים לקיים ישיבה,
בסדר. אי אפשר לשבת כאן כל היום וכל הלילה.

<משה גפני:>

גם אנחנו נשתמש בהצבעות שלנו באופן סלקטיבי.

<היו"ר ניסן סלומינסקי:>

כואב לו.

פנייה מספר 327.

<יוסי עדס:>

הפנייה התקציבית נועדה לביצוע שינויים בתקציב מימון מפלגות לבחירות לכנסת.
מדובר בהתאמה של כ-15.5 מיליון שקלים בהתאם לביצוע בפועל.

<היו"ר ניסן סלומינסקי:>

מפלגות שלא חשבתם שייבחרו נבחרו ואחרים לא?

<יוסי עדס:>

מימון המפלגות לבחירות הוא בהתאם לתוצאות והוא משתנה ולא ידוע מראש. בפועל
התקציב היה גבוה בכ-15 מיליון שקלים יותר ממה שתוקצב.

<יצחק כהן:>

עם כאלה מפלגות לא צריך מדינה.

<ראובן ריבלין:>

זה מימון מפלגות שכבר שולם או עוד לא?

<יוסי עדס:>

שולם בהתאם לחוק. כעת מתאימים את התקציב לביצוע בפועל.

<היו"ר ניסן סלומינסקי:>

למישהו יש שאלות בנושא הזה של מימון מפלגות?

<יצחק כהן:>

כן. מה זה שולם ועכשיו מאשרים?

<יוסי עדס:>

מימון המפלגות משולם בהתאם לחוק והתקציב מותאם לצורך הנדרש על פי החוק.

<משה גפני:>

איזה מספר פנייה?

<היו"ר ניסן סלומינסקי:>

327.

<ראובן ריבלין:>

אני מציע לא להצביע על הסעיף הזה בכלל.

<היו"ר ניסן סלומינסקי:>

למה?

<ראובן ריבלין:>

אז נראה אתכם המפלגות. אני בשם הליכוד, הואיל ואני היחידי מהליכוד, אנחנו
מוותרים על מימון מפלגות. נראה אותם עוד רגע באים כשאומרים שאין מימון
מפלגות.

<היו"ר ניסן סלומינסקי:>

אתה מבקש התייעצות סיעתית?

<יצחק כהן:>

כן.

<היו"ר ניסן סלומינסקי:>

בסדר חמש דקות התייעצות סיעתית. נמשיך הלאה.

<מיכל בירן:>

אבל שההתייעצות הסיעתית באמת תהיה התייעצות סיעתית.

<ראובן ריבלין:>

את רוצה לברר במפלגת העבודה אם הם מוותרים על מימון מפלגות? הכול מעוקל
אצלם.

<יצחק כהן:>

מיכל, את צודקת. הם צריכים להפסיק ולהתייעץ.

<ראובן ריבלין:>

אני סידרתי להם פריסה לעשרים שנים.

<היו"ר ניסן סלומינסקי:>

הדיונים לא מפסיקים.

פניות מספר 328 ו-332.

<יוסי עדס:>

הפנייה נועדה לביצוע שינויים בסעיף 18, חלק מזה תקצוב של כ-42 מיליון שקלים
עבור מימון התחייבויות עבר. זאת הרשאה שניתנה למענקי פיתוח לרשויות שזכאיות
למענק איזון בהתאם לקריטריונים. רשויות שמקבלות מענק איזון, בנוסף הן
מקבלות גם מענקי פיתוח לרשויות. התקצוב למענקי הפיתוח לרשויות מתוקצב
בהרשאה להתחייב. הפנייה הזאת נועדה למימון הרשאות להתחייב שניתנו לרשויות
במענקי הפיתוח בסך של 42 מיליון שקלים.

<היו"ר ניסן סלומינסקי:>

הם נתנו להן הרשאות להתחייב. זה לא הופיע בתקציב?

<יוסי עדס:>

הרשאה להתחייב מופיעה בבסיס התקציב בסך של 280 מיליון שקלים בשנה. כאן
מדובר בתוספת. המזומן בפועל מתוקצב.

<היו"ר ניסן סלומינסקי:>

עכשיו הגיע הזמן לשלם את זה?

<יוסי עדס:>

בהתאם לביצוע. המזומן המתוקצב בהתאם לביצועים. בנוסף לכך יש כאן שלושה
מיליון שקלים שמגיעים מהמשרד לאזרחים ותיקים עבור תכנית אב לאזרחים ותיקים
בהתאם להחלטת ממשלה. התכנית הזאת נועדה לעשות סקר ובדיקה.

<היו"ר ניסן סלומינסקי:>

לא. אני עוד מדבר על ה-42 מיליון שקלים. לא הבנתי. אלה מענקי פיתוח.

<יוסי עדס:>

מענקי פיתוח לרשויות שההתחייבות ניתנת בהרשאה. נוצרת התחייבות בהרשאה
להתחייב לרשויות.

<יצחק כהן:>

אתם מורידים מימון מפלגות?

<יוסי עדס:>

מימון המפלגות, מה שהיה צריך לצורך מימון המפלגות ניתן. מדובר ביתרות תקציב
בתקציב ועדת הבחירות המרכזית.

<משה גפני:>

למה הוספתם קודם?

<יצחק כהן:>

למה אתם מוסיפים?

<היו"ר ניסן סלומינסקי:>

על מה אתה מדבר עכשיו.

<יוסי עדס:>

אותה פנייה. חלק מהסכום מגיע מסעיף 14 לוועדת הבחירות. 15 מיליון שקלים
נדרשים להפעלת התקציב. מדובר מרזרבה מיועדת למימון מפלגות.

<היו"ר ניסן סלומינסקי:>

כך אנחנו לא נסתדר. תסביר לי קודם כל למה הולך הסכום של 42 מיליון.

<יוסי עדס:>

42 מיליון שקלים הולכים לטובת מענקי פיתוח, מימון ההרשאות שניתנו בעבר.
למשרד הפנים יש הרשאה להתחייב.

<היו"ר ניסן סלומינסקי:>

לרשויות מסוימות.

<יוסי עדס:>

לרשויות מקבלות מענק איזון.

<היו"ר ניסן סלומינסקי:>

למה זאת תוספת?

<יוסי עדס:>

זאת לא תוספת. זה מימון ההרשאות שניתנו.

<היו"ר ניסן סלומינסקי:>

כתוב "הוספת". מה זה?

<יוסי עדס:>

למימון התחייבויות עבר. כיוון שהתקציב הזה הוא בהרשאה להתחייב.

<היו"ר ניסן סלומינסקי:>

זאת אומרת, בכל הרשויות המקומיות, סך כל ההרשאות להתחייב היו רק 42 מיליון
שקלים?

<יוסי עדס:>

סך ההרשאה להתחייב היא 280 מיליון שקלים השנה. גם בשנים קודמות הייתה הרשאה
להתחייב.

<היו"ר ניסן סלומינסקי:>

אז למה אתם מעבירים רק 42 מיליון שקלים?

<יוסי עדס:>

כי חלק מהתקציב נמצא בבסיס, בחלק התקצוב בפועל נעשה בהתאם לביצוע, בהתאם
לצרכים הנדרשים.

<היו"ר ניסן סלומינסקי:>

זאת אומרת, חלק כבר עבר.

<יוסי עדס:>

חלק כבר עבר. התשלום מתבצע על פני שנים.

<היו"ר ניסן סלומינסקי:>

ולמה זה לא?

<ראובן ריבלין:>

היה להם בסיס התקציב ועכשיו ראו מה ביצעו ומה לא ביצעו.

<יוסי עדס:>

יש התחייבויות. יש יתרת התחייבויות. לא מדובר בתוספת תקציבית להתחייבויות
חדשות אלא הכול הוא להתחייבויות קיימות.

<היו"ר ניסן סלומינסקי:>

הבנתי. זה נמצא בתקציב של משרד הפנים.

<יוסי עדס:>

ההרשאה להתחייב נמצאת בתקציב משרד הפנים.

<היו"ר ניסן סלומינסקי:>

מה זה ה-3,000?

<יוסי עדס:>

שלושה מיליון. זאת העברה מהמשרד לאזרחים ותיקים עבור תכנית אב לאזרחים
ותיקים בהתאם להחלטת ממשלה. מדובר בפרויקט שנעשה בשיתוף עם הרשויות
המקומיות למיפוי תשתיות ברשויות שיכולות לשמש עבור שירותים שונים לאזרחים
ותיקים.

<יצחק כהן:>

עברו שם 24 מיליון.

<היו"ר ניסן סלומינסקי:>

רגע. תסביר מה זה ה-500 אלף.

<יוסי עדס:>

זה נועד לתקצוב חברה כלכלית בישוב חורה, במועצה מקומית חורה, בהמשך להחלטת
הממשלה על פיתוח והעצמת יישובי בני המיעוטים. בוועדת ההיגוי הוחלט לעשות
פיילוט של הקמת חברה כלכלית במועצה מקומית חורה.

<היו"ר ניסן סלומינסקי:>

בסדר. רבותיי, שאלות.

<יעקב ליצמן:>

אדוני הרפרנט, אולי תגלה לי מי חתום מתחת לאמיר לוי?

<יוסי עדס:>

ערן ניצן. הוא סגן הממונה על התקציבים שהחל את תפקידו לפני זמן מה.

<יעקב ליצמן:>

הוא צריך לאשר את מה שאמיר לוי חותם?

<יוסי עדס:>

הוא מאשר לפני.

<ראובן ריבלין:>

אמיר לא היה חותם אם הוא לא היה חותם על זה. אמיר חדש ואמר שהוא לא יודע
מכל הדברים האלה.

<יעקב ליצמן:>

מה הבעיה להעביר את זה אלינו?

<ראובן ריבלין:>

הוא יכול להעביר את זה אלינו.

<יצחק כהן:>

שיפוי הרשויות המקומיות, 25 מיליון שקלים, מה זה?

<יוסי עדס:>

מדובר בפניות תקציביות שלא ייעשה בהן שימוש השנה. אלה תקציבים שלא נדרשים
השנה לשיפוי רשויות מקומיות בתקנה הזאת.

<יצחק כהן:>

איך זה יכול להיות? זה מענק איזון?

<יוסי עדס:>

זה לא מענק איזון.

<יצחק כהן:>

אז מה זה שיפוי?

<יוסי עדס:>

זה נועד לצרכים, לנושאים שעולים במהלך השנה.

<ראובן ריבלין:>

הוא צריך את זה כדי להעביר את זה בשנה הבאה. בלי זה הוא לא יכול להעביר את
זה בשנה הבאה.

<יעקב ליצמן:>

באיזה משרדים קיצצת כדי לקבל את השלושה מיליון שקלים?

<יוסי עדס:>

שלושה מיליון שקלים הם מתקציב המשרד לאזרחים ותיקים. זה בהתאם להחלטת
ממשלה.

<יעקב ליצמן:>

זה על דעת המשרד לאזרחים ותיקים?

<יוסי עדס:>

כן. הם העבירו. הם רוצים לממש את החלטת הממשלה.

<משה גפני:>

למה צריך להוסיף למימון מפלגות ולהוריד אחרי כן?

<יוסי עדס:>

במימון מפלגות, יש כסף בתוך הסעיף. עשינו התאמה לתקנה הנדרשת. זאת ההתאמה
במימון המפלגות לבחירות, שם כמובן הצפי לא ידוע מראש מכיוון שזה נעשה בהתאם
לתוצאות בפועל. יתרת התקציב שיש בסעיף הועברה לסעיף.

<משה גפני:>

מהי היתרה?

<יוסי עדס:>

דברים שבתיאום עם ועדת הבחירות המרכזית. אלה תקציבים שהם לא יעשו בהם שימוש
השנה.

<היו"ר ניסן סלומינסקי:>

מי בעד אישור פניות 328 עד 332? מי נגד? מי נמנע?

הצבעה

בעד – רוב

נגד – מיעוט

פניות מספר 328 עד 332 אושרו.

<יצחק כהן:>

רביזיה.

<היו"ר ניסן סלומינסקי:>

הפניות אושרו. יש רביזיה.

אני חוזר להתייעצות הסיעתית. פנייה מספר 327.

<ראובן ריבלין:>

אדוני היושב ראש, אני רוצה להעיר. כל המפלגות חיות מהכסף שאנחנו מדברים
עליו. לי למשל לא אכפת אם הסיעה שלי תקבל או לא תקבל.

<משה גפני:>

על מה אתה מדבר?

<ראובן ריבלין:>

על מימון מפלגות. אם אתם מסכימים, אפשר להצביע. אחרי ההתייעצות הסיעתית הם
מסכימים להצביע.

<משה גפני:>

יש כאן הרבה סעיפים שיכולים להסכים עליהם, אבל מה שיש כאן על שולחן ועדת
הכספים זה למחוק את החרדים. זה הכול.

<ראובן ריבלין:>

זה נכון, אבל כרגע, עד שימחקו, יכולים להצביע. יכולים למחוק את יהדות התורה
וגם ייקחו לה את מימון המפלגות.

<יצחק כהן:>

הם ייקחו.

<ראובן ריבלין:>

אפשר להצביע. אתם יכולים להצביע נגד.

<היו"ר ניסן סלומינסקי:>

מי בעד אישור פנייה מספר 327? מי נגד? מי נמנע?

הצבעה

בעד – רוב

נגד – מיעוט

פנייה מספר 327 אושרה.

<יצחק כהן:>

רביזיה.

<היו"ר ניסן סלומינסקי:>

הפנייה אושרה. יש רביזיה.

<משה גפני:>

ניסן, אתה ישן טוב בלילה?

<היו"ר ניסן סלומינסקי:>

לא. תאמין לי שלא. רק תראה איזה צבע יש לעיניים שלי.

<יעקב ליצמן:>

אדוני היושב ראש, אתמול פיקוד העורף שלח צוותים לרחוב ירמיהו כדי לבדוק
ולתקן בתי ספר. יש שם תלמוד תורה של חסידי גור. קיבלו הוראה לחרדים לא
לתקן. אתמול. אני לוקח אחריות על הפרוטוקול. אתמול פיקוד העורף עבר כדי
לבדוק ולתקן בתי ספר כדי לפתוח את הלימודים. עברו לצביה ברחוב ירמיהו. ליד
זה יש תלמוד תורה של חסידי גור ואמרו שקיבלו הוראה לשם לא להיכנס והם ןלא
נכנסו. אני אחראי למה שאני אומר כאן.

<עליזה לביא:>

אני לא מאמינה.

<יעקב ליצמן:>

זה לא הדבר היחיד שאת לא מאמינה.

<עליזה לביא:>

מי אמר את זה?

<יעקב ליצמן:>

פיקוד העורף.

<עליזה לביא:>

פיקוד העורף אמר לא לתקן ל-גור?

<יעקב ליצמן:>

כן.

<היו"ר ניסן סלומינסקי:>

פניות מספר 334 עד 338.

<ניר אמסל:>

אני רוצה להתנצל כי נפלה טעות סופר בדברי ההסבר של הפנייה וזה יצר קצת
בלבול.

<יעקב ליצמן:>

עד עכשיו לא היו טעויות סופר?

<ניר אמסל:>

לא. הסכום המועבר כאן הוא 22 מיליון ו-167 אלפי שקלים לתקציב משרד ראש
הממשלה.

<יעקב ליצמן:>

אתה לא יכול להעביר את זה.

<יצחק כהן:>

זאת לא טעות סופר. זה שק.

<יעקב ליצמן:>

גם בבנק, הוא לא מקבל.

<ראובן ריבלין:>

הוא צודק.

<היו"ר ניסן סלומינסקי:>

איפה טעות הסופר?

<ניר אמסל:>

הסכום המועבר הוא 22 מיליון ו-167 אלפי שקלים למשרד ראש הממשלה וסך של 122
מיליון ו-579 אלפי שקלים בהרשאה להתחייב עבור פרויקט שיקום.

<יעקב ליצמן:>

כתוב 108. אתה לא יכול להעביר את זה.

<ניר אמסל:>

אבל שורה מתחת לזה כתוב 122.

<יעקב ליצמן:>

לא, אתה לא יכול.

<יצחק כהן:>

צריך לתקן את זה ולחתום.

<ניר אמסל:>

עבור שיקום אתרי מורשת. הסכומים האלה הם כחלק מהחלטת ממשלה 5328.

<היו"ר ניסן סלומינסקי:>

מה הנושא שלהם?

<ניר אמסל:>

שיקום אתרי מורשת לאומית. נמצא כאן גם ראש אגף מורשת במשרד ראש הממשלה
שיסביר יותר על מהות הפרויקט.

<ראובן פינסקי:>

שלום לכולם. תכנית מורשת שאושרה ב-2010 מטפלת בכל נכסי המורשת בישראל,
המורשת המוחשית והמורשת הבלתי מוחשית. תקציב שהוא איגום משאבים מכל משרדי
הממשלה, 399 מיליון שקלים. מירב הפרויקטים נמצאים כבר בביצוע. ההעברות
עכשיו הן העברות על בסיס החלטת הממשלה לשנה הזאת והרשאות להתחייב בגין
השנים הבאות כדי שיוכלו להיכנס לתכנון וביצוע של כל האתרים. יש לנו כ-250
פרויקטים בכל הארץ.

<היו"ר ניסן סלומינסקי:>

לכל אחד יש את המורשת שלו וכולם נמצאים בתוך ה-250 האלה.

<משה גפני:>

לא כולם.

<ראובן ריבלין:>

בפרט כשהם לא חרדים.

<ראובן פינסקי:>

יש לנו פרויקט במודיעין עילית.

<היו"ר ניסן סלומינסקי:>

אתה צודק. הרמב"ם לדוגמה או רשב"י, הוא לא חרדי.

<עליזה לביא:>

אתה יודע מה יהיה ב-ל"ג בעומר בקבר רשב"י?

<היו"ר ניסן סלומינסקי:>

אבל רשב"י הוא ציוני. הוא לא חרדי.

<משה גפני:>

אני תמכתי בפרויקט הזה. היום אני לא סומך על משרד ראש הממשלה הגזעני הזה
בשום דבר.

<יצחק כהן:>

זה לא לגבי ראובן.

<משה גפני:>

אני לא תומך בזה כיוון שזה נמצא אצל ראש הממשלה הגזעני.

<עליזה לביא:>

אבל זה לא ענייני.

<משה גפני:>

זה ענייני. אני יודע מה הגזעני הזה יעשה?

<יעקב ליצמן:>

מתי הייתה הפעם האחרונה שראש הממשלה ביקר ברשב"י?

<משה גפני:>

בדיוק. מתי ראש הממשלה ביקר ברשב"י? עליזה, אולי תיקחי אותו לשם.

<יעקב ליצמן:>

אני מציע לקחת אותו ב-ל"ג בעומר.

<ראובן ריבלין:>

הוא לא נכלל במורשת.

<היו"ר ניסן סלומינסקי:>

ייקחו אותו לשמעון הצדיק או ליוסף הצדיק. נמשיך.

<ראובן פינסקי:>

המזומנים הם על פי החלטת הממשלה, איגום המשאבים של המשרדים המשתתפים והרשאה
להתחייב.

<משה גפני:>

אתה צודק. כשהיה פריימריס בליכוד, הוא הגיע.

<עליזה לביא:>

תן לו לדבר.

<משה גפני:>

מה יש לשמוע? משרד ראש הממשלה, הכול שם גזעני.

<היו"ר ניסן סלומינסקי:>

ראובן, מה התקציב הכולל שלכם?

<ראובן פינסקי:>

399 מיליון שקלים מתקציב הממשלה ועוד מצ'ינג.

<היו"ר ניסן סלומינסקי:>

כמה זה בסך הכול?

<ניר אמסל:>

זה בפריסה למספר שנים.

<ראובן פינסקי:>

פריסה לשש שנים.

<היו"ר ניסן סלומינסקי:>

זאת אומרת, הסכום הזה הוא לשש שנים?

<ראובן פינסקי:>

כן.

<היו"ר ניסן סלומינסקי:>

מה זה סעיף 2?

<ניר אמסל:>

שניים וחצי מיליון שקלים בנושא הנצחת זכרו של בית הכנסת וכל השכונה היהודית
העתיקה. שניים וחצי מיליוני שקלים בהתאם להחלטת הממשלה, זה סכום שמועבר
לצורך הנצחת זכרו של השר רחבעם זאבי.

<היו"ר ניסן סלומינסקי:>

זה עובר כל שנה?

<ראובן פינסקי:>

לא. חד פעמי.

<ניר אמסל:>

הסכום של 667 אלף שקלים בנושא פיתוח אתר הנצחה גבעת התחמושת. גם כאן מדובר
בהחלטת ממשלה.

<היו"ר ניסן סלומינסקי:>

רבותיי, אם תמו השאלות, נצביע.

<משה גפני:>

ממשלה גזענית.

<היו"ר ניסן סלומינסקי:>

מי בעד אישור פניות 334 עד 338? מי נגד? מי נמנע?

הצבעה

בעד – רוב

נגד – מיעוט

פניות מספר 334 עד 338 אושרו.

<היו"ר ניסן סלומינסקי:>

הפניות אושרו.

פניות מספר 356 ו-357.

<אורי שיינין:>

הפנייה נועדה לביצוע מספר שינויים בתקציב של משרד הכלכלה, בין היתר משרד
הכלכלה פותח יחידות של הכוון תעסוקתי לאתיופים, בעקבות החלטת ממשלה שמפורטת
בדברי ההסבר. אנחנו נותנים הרשאה של 11 מיליון שקלים ושאר התקציב מגיע
מהג'וינט בהתאם להחלטת הממשלה. יש תקציבים שמועברים בעקבות מעבר צה"ל לנגב,
יש תקציבים של הכשרות מקצועיות שניתנים לבני/בנות הזוג של החיילים שעוברים
לנגב כדי שיהיה להם יותר קל למצוא עבודה. יש עוד תקציבי התאמות של מעונות
יום ותקציבים של האפוטרופוס הכללי. עוד התאמה של התקציב של ה-ILO, ארגון
העבודה הבין לאומי, אינטרנשיונל לייבור אורגניזיישן. יש עוד הגדלה של תקציב
נציבות שוויון זכויות לעבודה כדי שהיא תוכל לצאת למכרז לקיום הכנס השנתי
שלו, להקטנת הפערים בתעסוקה.

<היו"ר ניסן סלומינסקי:>

אני רואה שאין שאלות. אלה דברים נצרכים מאוד.

<משה גפני:>

רגע. אין לי את הדפים.

<היו"ר ניסן סלומינסקי:>

אנחנו מצביעים. מי בעד? מי נגד? מי נמנע?

<משה גפני:>

אין כאן את ההעברה.

<היו"ר ניסן סלומינסקי:>

אני יודע.

<משה גפני:>

אז איך אתה מצביע? תעשה מה שאתה רוצה. חבל על הזמן של כולם. הרי בלאו הכי
אתה נותן להם את הכול.

<היו"ר ניסן סלומינסקי:>

בלאו הכי תגישו רביזיה. נכון?

<משה גפני:>

לא. אתה לא יכול להצביע בלי שאין כאן את העברה.

<יעקב ליצמן:>

נושא חדש.

<משה גפני:>

אתה עושה צחוק מכולם.

<יעקב ליצמן:>

אם אין לו את זה, זה נושא חדש.

<היו"ר ניסן סלומינסקי:>

בסדר. אתה הסברת. אנחנו נחכה. יש לך את הפירוט?

<אורי שיינין:>

לא כאן.

<היו"ר ניסן סלומינסקי:>

הולכים לבדוק. בצילום של כולנו יש רק אחד. הלכו לחפש את המקור. בינתיים
נמשיך להעברה הבאה ואחר כך נחזור לזה.

פניות מספר 358 ו-359.

<אורי שיינין:>

363 ו-364.

<היו"ר ניסן סלומינסקי:>

נכון. פניות מספר 363 ו-364.

<טמיר כהן:>

הנה, מצאנו.

<משה גפני:>

יש איזה עניין בגינו אתה רוצה להעביר מהר את ההעברות של משרד הכלכלה?

<היו"ר ניסן סלומינסקי:>

לא. ממש לא. חוץ מזה שהרפרנט גר בנווה דניאל.

<יעקב ליצמן:>

אולי נשמע קצת על הישוב.

<היו"ר ניסן סלומינסקי:>

זאת הסיבה שאני מביא את ההעברה.

<משה גפני:>

מה זה הסבסוד למעונות יום?

<אורי שיינין:>

פירטתי. יש מוקד של מעונות יום.

<משה גפני:>

מיליון ו-620 אלף.

<אורי שיינין:>

אמרתי. יש מוקד של מעונות יום. זה גם מופיע בדברי ההסבר ויש גם תקציב של
האפוטרופוס. המוקד בעצם מנהל את כל מערך הרישום.

<יצחק כהן:>

אתה מדבר על החברה הפרטית.

<משה גפני:>

חברה פרטית שהיא מנהלת את זה?

<אורי שיינין:>

היא מפעילה את זה.

<יצחק כהן:>

זה חשוב מאוד.

<אורי שיינין:>

היא בעצם זאת שניהלה את כל הפעילות של מעונות היום.

<משה גפני:>

למה אתם מורידים כסף ממשפחות חד הוריות?

<יצחק כהן:>

כי הן התחתנו.

<משה גפני:>

אם כבר אני שואל, אז למה אתם מורידים מהאוכלוסייה החרדית חמישה מיליון
שקלים. למה הורדתם ממשפחות חד הוריות?

<אורי שיינין:>

זה לא תקציב שיורד מהחד הוריות אלא תקציב שעובר, ככל שאני זוכר.

<משה גפני:>

שני מיליון ו-209 אלף שקלים יורדים.

<אורי שיינין:>

נכון.

<משה גפני:>

ממשפחות חד הוריות. על הדרך תגיד לי כמה יורד מהחרדים.

<יעקב ליצמן:>

עכשיו אתה יודע למה לא העבירו לנו.

<אורי שיינין:>

אני רוצה להבהיר שזה לא כסף שיורד מהחד הוריות אלא זה כסף שעובר לביצוע
ולהכשרות מקצועיות.

<משה גפני:>

אבל זה יורד מהסעיף של משפחות חד הוריות.

<אורי שיינין:>

זה עובר. זה תקציב ייעודי.

<משה גפני:>

הפירוש הוא – יורד.

<אורי שיינין:>

לא. תקציב ייעודי שמבוצע דרך תקנת הכשרות מקצועיות.

<משה גפני:>

יורדים מהאוכלוסייה החרדית 12 מיליון שקלים.

<היו"ר ניסן סלומינסקי:>

הצעתי שנדון בכלכלה אבל נמשיך את זה מחר. הוא ייתן לך על כך תשובה.

<אורי שיינין:>

נתתי תשובה.

<משה גפני:>

למה מורידים 2 מיליון מהחד הוריות?

<דוד שטינמץ:>

כי התקציב הזה הוא תקציב שמועבר לאגף להכשרה. זה התקציב ממנו אנחנו
מעבירים. אם יש פעילות של הסוכנות לעסקים קטנים, אנחנו מעבירים לסוכנות
לעסקים קטנים. כאן הפעילות היא העברה של הכספים להכשרה מקצועית עבור חד
הוריות.

<משה גפני:>

איפה זה עובר? באיזה מקום בהעברה?

<דוד שטינמץ:>

הנה, זה כאן. יש כאן שבעה מיליון שקלים שעוברים להכשרה מקצועית.

<משה גפני:>

בין היתר אלה שני מיליון השקלים האלה.

<דוד שטינמץ:>

בדיוק.

<משה גפני:>

למה הם מורידים מהחרדים? למה מורידים מהחרדים אני יודע, אבל למה אתם
מורידים?

<דוד שטינמץ:>

החרדים, לפי הרשאה להתחייב. אם אנחנו לא מנצלים את כל ההרשאה להתחייב או
ששמו שם יותר מדי מזומן בהתאם להתחייבויות, אנחנו יכולים להוריד. הכסף הזה
לא הולך לאיבוד כי הרשאה להתחייב היא ההרשאה הכי טובה.

<משה גפני:>

החרדים לא השתמשו בזה?

<דוד שטינמץ:>

אתה יודע שהייתה שם בעיה עם אזור ירושלים.

<משה גפני:>

אני יודע שהבעיה לא נפתרה.

<דוד שטינמץ:>

היו שם תקציבים מסומנים שעדיין לא ניצלו אותם.

<משה גפני:>

אבל השר בנט כל הזמן אומר שהוא דואג לחרדים שיצאו לתעסוקה.

<אורי שיינין:>

זה כסף שיבוצע.

<דוד שטינמץ:>

המזומן כאן לא רלוונטי.

<אורי שיינין:>

המזומן לא רלוונטי כי יש הרשאה.

<משה גפני:>

מה זה לא רלוונטי? אז גם הוועדה כאן לא רלוונטית.

<אורי שיינין:>

יש הרשאה להתחייב.

<משה גפני:>

עד כאן הבנתי. משפחות חד הוריות, בסדר. חרדים, בלאו הכי לא מגיע להם. למה
אתם מורידים לערבים? שלושה מיליון.

<היו"ר ניסן סלומינסקי:>

אני עוצר כאן.

<אורי שיינין:>

אני אסביר. לערבים הוקצב ארבעה מיליון ו-900 אלף. הועברו במסגרת עודפים
בהעברה הראשונה שבוצעה. בתקנה הזאת לא מבוצעים השנה שוברים. שוברים כולם
מבוצעים דרך תקנה אחת ראשית. אנחנו מעבירים את הארבעה מיליון ו-990 אלף
שקלים וזאת העברה טכנית בעיקרה לתוך התקנה הכללית. מבחינת החלוקה לערבים,
אלה אותם תקציבים.

<היו"ר ניסן סלומינסקי:>

אנחנו עוצרים. נצלם את החומר ונעביר לחברים.

<משה גפני:>

השר בנט לא מתכוון לעידוד תעסוקה בקרב החרדים. הוא מוריד להם כסף.

<אורי שיינין:>

לא, לא מוריד.

<היו"ר ניסן סלומינסקי:>

אנחנו נצלם את זה ומחר בבוקר תקבלו את זה באופן מסודר.

<אורי שיינין:>

אני לא מבין איזה עוד שאלה יש כאן. הסברתי.

<משה גפני:>

אז מה? הוא פשוט מוריד.

<היו"ר ניסן סלומינסקי:>

תגיע לכאן מחר בבוקר, אז נמשיך בהעברות. בינתיים נצלם את החומר. אני לא
יכול להצביע על ההעברה הזאת כי לחברים אין את החומר.

<משה גפני:>

הישיבות בוועדת הכספים הפכו להיות ישיבות ארוכות מאוד.

<היו"ר ניסן סלומינסקי:>

אני יודע.

פנייה מספר 339. אנחנו חוזרים לסדר הרגיל. רצינו לעזור אבל אני רואה שאם
קופצים ממקום למקום, זה מבלבל את כולם.

<משה גפני:>

עד איזו שעה הישיבה?

<היו"ר ניסן סלומינסקי:>

עד שיודיעו לנו.

<יעקב ליצמן:>

אולי תסביר לנו איך אתה הולך לפי המספרים?

<היו"ר ניסן סלומינסקי:>

חזרנו בחזרה. בגלל הבקשה שלך, אנחנו דנים לפי הסדר.

<יעקב ליצמן:>

עכשיו אני לא יודע מה אישרת ומה לא אישרת.

<היו"ר ניסן סלומינסקי:>

חזרנו לפנייה מספר 339. את הבקשה הקודמת אני לא מעלה להצבעה עד שנצלם את
החומר. אנחנו חוזרים לסדר הרגיל. פנייה מספר 339.

<יעקב ליצמן:>

עד 339 סיימת?

<היו"ר ניסן סלומינסקי:>

כן. מה שיש רביזיות, זה משהו אחר. מחר בבוקר יהיו הרביזיות.

עליזה, אם אתם הולכים, אין רוב. תשלחו מישהו במקומכם.

<ראובן ריבלין:>

אם לא יהיה רוב, יותר טוב שנבטל את הישיבה.

<יעקב ליצמן:>

תדון מחר.

<היו"ר ניסן סלומינסקי:>

מחר יש בין כה וכה ישיבה. לא נספיק. מישהו מוכן להסביר את פנייה 339?

<משה גפני:>

מי חתום על הפנייה?

<שאול הויזלר:>

אמיר לוי. למטה ערן ניצן, סגן ראש אגף התקציבים.

<יעקב ליצמן:>

מתי הוא כן חותם ומתי הוא לא חותם?

<שאול הויזלר:>

שאלה טובה. אני לא יודע. אני מהמשרד להגנת הסביבה.

<ראובן ריבלין:>

ישיבות ועדה הן לא תכנית כבקשתך. אם אתם לא רוצים, נתפזר.

<קריאה:>

הליכוד לא כאן.

<יעקב ליצמן:>

הליכוד כאן. יש עתיד לא כאן.

<היו"ר ניסן סלומינסקי:>

תסביר.

<שאול הויזלר:>

ב-2004 וב-2005 עברו החלטות ממשלה לשיקום רמת חובב.

<משה גפני:>

מה הנושא?

<שאול הויזלר:>

שיקום רמת חובב. יצאה הרשאה להתחייב בסך של 230 מיליון שקלים. הפנייה נועדה
להעברת מזומן של 45 מיליון שקלים.

<היו"ר ניסן סלומינסקי:>

מי בעד אישור פנייה מספר 339? מי נגד? מי נמנע?

הצבעה

בעד – רוב

נגד – מיעוט

פנייה מספר 339 אושרה.

<היו"ר ניסן סלומינסקי:>

הפנייה אושרה פה אחד.

פנייה מספר 340 עד 343.

<שאול הויזלר:>

אני תקציבן של המשרד להגנת הסביבה. עיקר הפנייה היא שינויים תקציביים של
סוף שנה במשרד להגנת הסביבה. הקצאה של 15,785 אלפי שקלים בהוצאה להתחייב
עבור פעילות המשרד. 2,598 אלפי שקלים ממשרד הפנים. 1,500 אלפי שקלים עבור
מימון התחייבויות בהחלטת ממשלה 252 בנושא שיקום ים המלח. 70,450 אלפי שקלים
התאמה של ההכנסה להתקבל בתקציבי קרנות המשרד שצפויים להתקבל בפועל. בקרנות
המשרד, בעיקר בקרן הניקיון, נכנס היטל הטמנה. כדי לקבל את הכסף של היטל
ההטמנה, למעשה אנחנו מתאימים הכנסה אל מול ההוצאה. רוצים להגדיל את תקציב
ההכנסה. זאת בעצם לא העברה כספית אלא זה משהו טכני לחלוטין.

<יעקב ליצמן:>

שבעים מיליון שקלים.

<שאול הויזלר:>

כן. הכסף עובר בכל מקרה, בין אם מגדילים ובין אם לא.

<יעקב ליצמן:>

אם אנחנו נאשר.

<שאול הויזלר:>

אם לא תאשרו, זאת תהיה בעיה טכנית אבל עדיין החוק קובע שהיטל ההטמנה חייב
להיכנס לקרן ניקיון. אין ברירה אחרת, אין מה לעשות. בכל מקרה, יש בעיה
טכנית שהתקציב של ההכנסה המתקבלת לא מתאים להכנסה שמתקבלת בפועל.

<ראובן ריבלין:>

זה עניין אחר, אבל אתם הגשתם בקשה. אם אתם לא צריכים את האישור שלנו כי יש
חוק, אז אתם לא צריכים.

<היו"ר ניסן סלומינסקי:>

לא. הוא אמר שהוא צריך.

<ראובן ריבלין:>

ודאי שהוא צריך.

<שאול הויזלר:>

אנחנו צריכים.

<ראובן ריבלין:>

בלי שאנחנו נאשר, זה לא ייכנס כי יש לאיפה להכניס את הכסף ואין מאיפה לקחת
אותו.

<יצחק כהן:>

אני רוצה לשאול שאלה ואני רוצה שיירשם לפרוטוקול. הרבה שנים הסיפור של
המצוקים הם סכנת חיים. זה כמו אסון הכרמל. בתי מלון על סף תהום. אתם זוחלים
עם העבודה הזאת. אתם לא מסוגלים לעשות את העבודה? תחזירו את המנדט לממשלה.
הממשלה הקצתה חצי מיליארד לטובת העניין הזה וכלום לא זז. אתם מקימים חברה
ועוד חברה ועוד ג'ובים והעסק לא זז. אני רוצה לקבל הסבר מה קורה עם
המצוקים.

<שאול הויזלר:>

הוקמה חברה. לוקח זמן. אלה תהליכים ממשלתיים.

<יצחק כהן:>

אבל איתני הטבע לא מחכים לכם. אתם אף פעם לא התעסקתם בזה וכאן אלה תשתיות.
מה שאני אומר הוא לפרוטוקול כי מבקר המדינה יבדוק את זה.

<אלעד עמיחי:>

בגל שהמשרד לא מתעסק בתשתיות, הוקמה החברה להגנת המצוקים.

<יצחק כהן:>

אתם רואים שאתם לא מסוגלים לעשות את זה, אז למה אתם לא מחזירים את זה
לממשלה? המשרד שלכם לא מסוגל.

<אלעד עמיחי:>

החברה הוקמה, הדירקטוריון מונה, עכשיו יש ועדת איתור.

<יצחק כהן:>

ועדת איתור למה?

<אלעד עמיחי:>

למנכ"ל. במקביל נעשות עבודות.

<יצחק כהן:>

שום דבר לא נעשה. אני כל יום מטייל שם. אני רץ על החוף כל בוקר. שום דבר לא
נעשה. הדבר היחידי שנעשה הוא שהגלים אוכלים עוד ועוד את המצוק. תוך זמן קצר
המלונות האלה ייפלו למים.

<היו"ר ניסן סלומינסקי:>

כמה זמן העסק הזה נמשך?

<יצחק כהן:>

12 שנים.

<היו"ר ניסן סלומינסקי:>

לא, החברה שקמה.

<אלעד עמיחי:>

שנה אחת מאז החלטת הממשלה.

<יצחק כהן:>

לא, לא שנה.

<היו"ר ניסן סלומינסקי:>

ורק עכשיו מאתרים מנכ"ל?

<יצחק כהן:>

שנתיים וחצי.

<אלעד עמיחי:>

הוקמה חברה. היה צריך להקים חברה ואחר כך למנות דירקטוריון.

<היו"ר ניסן סלומינסקי:>

שנה שלמה?

<יצחק כהן:>

הם לא מסוגלים. הם פשוט לא מסוגלים.

<אלעד עמיחי:>

המשרד במקביל עובד.

<היו"ר ניסן סלומינסקי:>

איזה משרד?

<אלעד עמיחי:>

המשרד להגנת הסביבה.

<ראובן ריבלין:>

הגנת הסביבה או התיירות?

<אלעד עמיחי:>

הגנת הסביבה.

<היו"ר ניסן סלומינסקי:>

ר' יצחק, אנחנו נשתדל לקיים דיון.

<יצחק כהן:>

דיון מהיר בנושא הזה.

<היו"ר ניסן סלומינסקי:>

לא דיון מהיר אלא דיון בנושא הזה כי מי שנוסע שם, רואה מה קורה. אתה אומר
שאחרי שנה-שנתיים החברה מחפשת מנכ"ל, אנחנו קצת בבעיה. נקיים על זה דיון
נפרד.

<יצחק כהן:>

אני רוצה שיירשם בפרוטוקול. זה היה בוועדת ביקורת המדינה, כולם יודעים
שהאסון הולך ומתקרב אבל כולם אדישים לזה בגלל שהמשרד מתעקש לעשות פרויקט
שהוא לא יודע לעשות אותו.

<היו"ר ניסן סלומינסקי:>

אנחנו נקיים כאן את הדיון.

מי בעד אישור פניות מספר 340 עד 343? מי נגד? מי נמנע?

הצבעה

בעד – רוב

נגד – מיעוט

פניות מספר 340 עד 343 אושרו.

<היו"ר ניסן סלומינסקי:>

הפניות אושרו.

פנייה מספר 346.

יש מישהו שמסביר?

<ראובן ריבלין:>

זה תמיכות שונות.

<גילה גמליאל:>

אם אין רפרנט, זה לא אמור לעלות להצבעה.

<היו"ר ניסן סלומינסקי:>

נכון. אנחנו מדלגים על פנייה מספר 346 עד שיבוא הרפרנט ואם הוא לא יבוא,
נדון מחר.

פניות מספר 350 ו-351. תחום נגב וגליל ותחומי שירות הדת במשרד ראש הממשלה.
אין רפרנט. גם הפניות האלה עוברות למחר.

פנייה מספר 352.

<שירה ברגמן:>

רפרנטית תחבורה, אגף הכספים. שלום.

<גילה גמליאל:>

משרד התחבורה, זה חשוב מאוד.

<שירה ברגמן:>

הפנייה מתחלקת לשלושה חלקים מרכזיים. ראשית, תקצוב סך של 120 אלפי שקלים
בהוצאה מתקציב הרשות הלאומית לבטיחות בדרכים ותקציב הפיתוח של משרד התחבורה
וזאת עבור ביצוע פרויקטי בטיחות בתחום העירוני. ההעברה הזאת מתבצעת בהתאם
לחוק הרשות לבטיחות בדרכים ובהתאם לתכנית עבודה מסוכמת בין הצדדים.

<היו"ר ניסן סלומינסקי:>

את יודעת לקרוא מצוין, אבל בואי נדלג על זה. תנסי טיפה להסביר. מדובר על
120 אלף שקלים?

<שירה ברגמן:>

120 מיליון שקלים.

<היו"ר ניסן סלומינסקי:>

לאן הם הולכים?

<שירה ברגמן:>

לפרויקטי בטיחות במגזר העירוני, בכבישים.

<קארין אלהרר:>

למה לא במסגרת הרשות הלאומית לבטיחות בדרכים?

<שירה ברגמן:>

זה ההסדר שגם קבוע בחוק של הרשות, שהכסף מתוקצב בבסיס התקציב בתקציבי הרשות
ומועבר לביצוע בתוך משרד התחבורה במחלקה הרלוונטית.

<בועז טופורובסקי:>

כתוב בטבלה שתקציב הרשות יורד ל-13 מיליון.

<שירה ברגמן:>

תקציב הרשות יורד ב-120 מיליון שקלים, כן.

<בועז טופורובסקי:>

התקציב שנשאר הוא רק 13 מיליון שקלים.

<היו"ר ניסן סלומינסקי:>

לקראת סוף שנה זה בסדר. זה לא רע.

<שירה ברגמן:>

כן. התקציב צפוי להיות מבוצע במלואו לטובת פרויקטי בטיחות בדרכים.

<גילה גמליאל:>

מעולה. אפשר להצביע.

<שירה ברגמן:>

רגע. ברשותכם, יש עוד שני נושאים.

<יצחק כהן:>

קראו לי להצביע במליאה. אני אומר למפרע – על הכול רביזיה.

<היו"ר ניסן סלומינסקי:>

מחר בבוקר נצביע על הרביזיות. ברשותך, נמשיך.

<יצחק כהן:>

כמו שאמרתי, על הכול רביזיה.

<גילה גמליאל:>

אני אגיש בשמך את הרביזיה.

<יעקב ליצמן:>

אני לא אשאיר אותו לבד.

<גילה גמליאל:>

הנה, ליצמן יגיש.

<היו"ר ניסן סלומינסקי:>

תסבירי מה זה הדבר השני.

<שירה ברגמן:>

הדבר השני הוא תקצוב של הרשאה להתחייב בסך שניים וחצי מיליוני שקלים לטובת
ההיערכות לחירום בנמל חדרה.

<יעקב ליצמן:>

מי החליט על הנמלים? מה הקריטריון?

<שירה ברגמן:>

נמל חיפה שהוא נמל שבשגרה פועל לפריקה של פחם עבור חברת החשמל והוא נמצא
במרכז הארץ. לכן בעת חרום הכוונה היא לפרוק בו גם מכולות בשביל היבוא
והיצוא של ישראל.

<יעקב ליצמן:>

זה פרטי.

<שירה ברגמן:>

הנמל עצמו הוא מפעל עסקי. הוא ממשלתי לחלוטין. הרעיון הוא שהוא ממוקם בצורה
מיטבית כדי לעזור לנו בעת חרום ולכן אנחנו רוצים להיערך מבעוד מועד.

<יעקב ליצמן:>

גילה, לפני שיצביעו תגידי רביזיה.

<היו"ר ניסן סלומינסקי:>

מי בעד אישור פנייה מספר 352?

הצבעה

בעד – רוב

נגד – מיעוט

פנייה מספר 352 אושרה.

<יעקב ליצמן:>

רביזיה.

<היו"ר ניסן סלומינסקי:>

יש רביזיה של ר' יצחק כהן.

<ראובן ריבלין:>

כל הרביזיות יגיעו מחר בבוקר.

<גילה גמליאל:>

יש לנו שר תחבורה שעושה את העבודה, חבל על הזמן. אני נוסעת בכבישי ישראל
ואני רואה מה קורה. משבחים כאן את שר התחבורה שעושה עבודה טובה.

<היו"ר ניסן סלומינסקי:>

פנייה מספר 353.

<ניר אמסל:>

מדובר בביצוע שינויים פנימיים בתקציב מינהלת תנופה על פי הביצוע בפועל לשנת
2013. בנוסף תקצוב של 127 מיליוני שקלים בהרשאה להתחייב עבור ביצוע הסכמי
העתקה ותשלומי פיצויים למפונים.

<יעקב ליצמן:>

למה הוספתם את ההתנתקות? אני בעד.

<ניר אמסל:>

נמצא כאן ישראל מלאכי שיוכל להסביר איך מעתיקים ולאן.

<יעקב ליצמן:>

אם הוספתם, לדעתי חסר הרבה יותר כסף.

<ישראל מלאכי:>

אני ראש מערך התיישבות במינהלת תנופה. הסכמי העתקה הם בעצם אותם הסכמים
שנחתמו עם הקהילות שעברו כקהילה אחת. זה לא מסלול של פיצויים פרטיים. לכן
למעשה הביצוע בפועל הוא נגזרת של צורת ההתיישבות במקום.

<ראובן ריבלין:>

זה שומרה ונצרים?

<ישראל מלאכי:>

יש כעשרים קהילות שעברו כקהילה. החלטת הממשלה, החוק קבע שעשרים משפחות
יכולות להקים קהילה של מפונים. עם כל קהילה וקהילה נחתמו הסכמי העתקה
מותאמים למידות הקהילה. קצב הביצוע של הסכמי ההעתקה הוא נגזרת של המציאות
בשטח. זאת אומרת, השלמת בינוי הבתים הפרטיים ובהתאמה התשתיות הציבוריות
ומבני הציבור. יש כאן התאמות בין הסכם ההעתקה שנחתם.

<היו"ר ניסן סלומינסקי:>

אני מבין שזאת פשרה וזהו או שעדיין יש דיונים?

<ישראל מלאכי:>

לא. כרגע יש התאמות של התקציב כפניית סוף שנה לביצוע בפועל. זאת אומרת, חלק
מהסכומים שתוקצבו באישור תקציב המדינה בוצעו וחלקם צריכים כהרשאה להתחייב
לביצוע בשנים הקרובות.

<ראובן ריבלין:>

זה כולל את החקלאים?

<קארין אלהרר:>

יש המשך לדבר הזה?

<ראובן ריבלין:>

זה לא חשוב לי לצורך אישור.

<ישראל מלאכי:>

כן.

<ראובן ריבלין:>

זה כולל את החקלאים.

<סתיו שפיר:>

מה התקציב הכולל של כל ההשקעות שהלכו למפונים? אני לא שואלת על כל השנים
אלא על השנה האחרונה.

<ישראל מלאכי:>

תקציב מינהלת תנופה בשנת 2013 היה כ-330 מיליון שקלים.

<סתיו שפיר:>

ומאז בהעברות התקציביות אנחנו העברנו כבר כמה וכמה פעמים העברות תקציביות
כאלה.

<ישראל מלאכי:>

לא. זאת פנייה ראשונה.

<סתיו שפיר:>

זאת לא הפנייה הראשונה.

<ניר אמסל:>

כאן אנחנו לא מגדילים את התקציב. אנחנו לא מעבירים להם תקציב נוסף. מבוצעים
שינויים פנימיים בשביל להסדיר את התקציב על פי הביצוע בפועל, בין התכניות
השונות של התקציב. מה שכן, אנחנו נותנים להם, בגלל שלאורך כל הזמן מבוצעים
הסכמים על פי החוק, הם חייבים לקבל את ההרשאה להתחייב כדי שהם יוכלו לבצע
את ההסכמים האלה. ההסכמים האלה שהם צריכים לחתום עליהם, הם בעצם על פי חוק.
ישראל, אני צודק?

<ישראל מלאכי:>

כן. בעצם חוק יישום תכנית ההתנתקות מדבר על פיצוי.

<ראובן ריבלין:>

או חוק או השינויים בחוק שגם הם חוק כמובן.

<ישראל מלאכי:>

כן. עיקר התקציב עכשיו, כמו אמר חבר הכנסת ריבלין, הוא כתוצאה מהשינויים
בחוק והתאמת החוק למצב שנוצר שמונה שנים אחרי ההתנתקות. למעשה יש שינויים
במהלך השנה שהם נגזרות של דיונים של ועדות הזכאות וועדות הפשרות למיניהן
שאי אפשר להיערך אליהן באמצע השנה. אלה דיונים משפטיים והחלטות של בתי
משפט, החלטות של פשרות מחוץ לבית משפט, החלטות של ועדות למיניהן שהן אלו
שמשליכות את ההשלכות התקציביות.

(חילופי יו"ר – היו"ר גילה גמליאל)

<היו"ר גילה גמליאל:>

תודה. אני מבקשת רביזיה בשם יצחק כהן כי הוא ביקש מאתנו לעשות זאת.

<ראובן ריבלין:>

גם ליצמן. רביזיה קבועה לכולם.

<היו"ר גילה גמליאל:>

צריך שמישהו יבקש את זה מהאופוזיציה.

אנחנו מצביעים על פנייה מספר 353. מי בעד? מי נגד? מי נמנע?

הצבעה

בעד – רוב

נגד – מיעוט

פנייה מספר 353 אושרה.

<היו"ר גילה גמליאל:>

הפנייה אושרה. יש רביזיה.

<ראובן ריבלין:>

רביזיה של סתיו, ליצמן וכהן.

<היו"ר גילה גמליאל:>

שלושתם ביחד. בסדר. זה יהיה על שם סתיו כי יכול מי שנוכח.

פנייה מספר 354, שימוש ברזרבה הכללית. יש רפרנט או רפרנטית? אין. הפנייה
עוברת לישיבה שתתקיים מחר.

פניות מספר 356 ו-357

<קריאה:>

דיברנו עליה.

<ראובן ריבלין:>

לא אישרנו אותה כי אין לנו את הטבלאות.

<היו"ר גילה גמליאל:>

פניות מספר 358 ו-359.

<ניר אמסל:>

הפנייה הזו נועדה לבצע שינויים בתקציב משרד האוצר והעברה של 645 אלפי שקלים
מהרשות לפיתוח המגזר הערבי במשרד ראש הממשלה למשרד האוצר עבור מלגות למה
שקוראים מלגות ה-וואקף.

<היו"ר גילה גמליאל:>

זה מה שעבר כאן בזמן תקציב המדינה, שנתנו לאחמד טיבי?

<ניר אמסל:>

לא.

<ראובן ריבלין:>

זה הערבי או המוסלמי?

<ניר אמסל:>

זה הרשות לפיתוח המגזר הערבי.

<ראובן ריבלין:>

אני מבקש להבחין הבחנה יתרה. אלה אזרחי ישראל. יש מוסלמים, יש נוצרים, יד
דרוזים. לכן, תקפיד כשאתה אומר המגזר הערבי מוסלמי.

<היו"ר גילה גמליאל:>

זה כתוב במפורש.

<ניר אמסל:>

אני אסביר. הכסף מועבר מהרשות לפיתוח המגזר הערבי. לאן זה הלך, אמרתי,
למלגות ה-וואקף.

<ראובן ריבלין:>

אני אומר את זה לטובת המדינה.

<ניר אמסל:>

לא אמרתי לאן.

<ראובן ריבלין:>

אתם חושבים שהכול אותו הדבר.

<ניר אמסל:>

עוד 145 אלף שקלים עבור ניהול סיכונים של נכסים פיננסיים.

<היו"ר גילה גמליאל:>

יש למישהו שאלות?

<סתיו שפיר:>

כן. אתה יכול להסביר מה זה ניהול סיכונים של נכסים פיננסיים?

<היו"ר גילה גמליאל:>

מי עונה לשאלה של סתיו?

<ניר אמסל:>

אפרת תבור ממשרד האוצר תסביר.

<אפרת תבור:>

את מדברת על 145 אלף שקלים.

<היו"ר גילה גמליאל:>

אפשר להסביר מדוע ולאן?

<אפרת תבור:>

כבר דיברו על זה בוועדה בזמנו. הבאתי בזמנו את נציג החשב הכללי והוא הסביר
את הפרויקט. לחשב הכללי יש פרויקט רוחבי לכל משרדי הממשלה. עשינו מכרז מאוד
מאוד גדול לניהול סיכונים. בעצם כל משרד ממשלתי או יחידה שרוצה לעשות סקר
ניהול סיכונים אצלה ביחידה ולבדוק את הסכומים התפעוליים שיש ביחידה, יכולה
להשתמש במכרז הזה. כל יחידה על פי שיקול דעתה ורצונה פונה למטה החשב הכללי
ויכולה להשתמש באותו מכרז. זה חלק מזה.

<היו"ר גילה גמליאל:>

אנחנו מצביעים על אישור פניות מספר 358 ו-359. מי בעד? מי נגד? מי נמנע?

הצבעה

בעד – רוב

נגד – מיעוט

פניות מספר 359 ו-359 אושרו.

<היו"ר גילה גמליאל:>

הפניות אושרו. יש רביזיה של סתיו וגפני?

<משה גפני:>

כן.

<היו"ר גילה גמליאל:>

רביזיה של סתיו וגפני.

<סתיו שפיר:>

אני נגד כל ההעברות. אני חושבת שההצבעות בסוף לא ייחשבו כי אנחנו בזמן
מליאה עכשיו. אני לא יכולתי להיות כאן כי הייתי במליאה.

<היו"ר גילה גמליאל:>

פניות מספר 360 ו-361.

<ניר אמסל:>

הפנייה התקציבית הזו נועדה להעברת 324 אלפי שקלים מתקציב משרד ראש הממשלה
למשרד המשפטים עבור השימוש של מערך הגיור בבתי הדין הרבני בחיפה ועבור
תשלום שירותי מזכירות לרבנים הראשיים בדימוס. זאת העברה ממערך הגיור למשרד
המשפטים עבור השימוש בבתי הדין הרבניים.

<היו"ר גילה גמליאל:>

יש למישהו שאלות? לא. אנחנו עוברים להצבעה.

<סתיו שפיר:>

רגע. למה לא ידעתם על זה לפני התקציב? למה צריך לעשות את ההעברה הזאת?

<דרורית שטייניץ:>

עד היום משרד ראש הממשלה היה מבצע את התשלום אבל זה לא נכון שאנחנו נעשה
זאת אלא בתי הדין הרבניים שבעצם הם היו המעסיקים שלהם ולכן אנחנו מעבירים –
מאחר שכבר תקציב המדינה אושר, הבסיס, וזה אצלנו – את ההעברה הזאת.

<סתיו שפיר:>

מתי התקבלה ההחלטה הזאת?

<דרורית שטייניץ:>

רק במהלך השנה הנוכחית.

<סתיו שפיר:>

מעכשיו זה הולך להיות בבסיס התקציב?

<דרורית שטייניץ:>

ב-2015 זה ייכנס לבסיס התקציב של בתי הדין.

<היו"ר גילה גמליאל:>

תודה רבה. תודה רבה גם על השאלה כי זאת הבהרה מאוד מאוד חשובה.

(חילופי יו"ר – היו"ר ניסן סלומינסקי)

<היו"ר ניסן סלומינסקי:>

שירותי מזכירות לרבנים בדימוס, זה תמיד היה? זה דבר שקיים

<גילה גמליאל:>

זה משהו חדש שהם מכניסים.

<דרורית שטייניץ:>

כן. זה על פי החלטת ועדת כספים. זאת החלטת ועדת כספים שנקראת לענייני
גמלאות לבעלי תפקידים ומתוקף כך אנחנו מחויבים שללם גם לרבנים הראשיים, גם
לשרים שיש להם שבעים אחוזים פנסיה ולהם מגיעים שירותי מזכירות.

<משה גפני:>

אנחנו בפניות מספר 360 ו-361?

<גילה גמליאל:>

כן. יש לך שאלות?

<משה גפני:>

למה מגיע לשרים מזכירות? מה הם עושים?

<דרורית שטייניץ:>

זה מתוקף החלטת ועדת כספים לענייני גמלאות.

<היו"ר ניסן סלומינסקי:>

שאלת על הרבנים הראשיים?

<גילה גמליאל:>

על השרים.

אנחנו מצביעים על פניות מספר 360 ו-361. מי בעד? מי נגד? מי נמנע?

הצבעה

בעד – רוב

נגד – 2

פניות מספר 360 ו-361 אושרו.

<משה גפני:>

אני נגד.

<סתיו שפיר:>

גם אני.

<היו"ר ניסן סלומינסקי:>

יירשם בפרוטוקול שגפני הצביע נגד הרבנים הראשיים.

<משה גפני:>

בקדנציה הקודמת הכנסת אישרה את זה כי היו שרים טובים, אבל עכשיו לא, כך שלא
צריך מזכירות.

<היו"ר ניסן סלומינסקי:>

אבל מה עם הרבנים הראשיים?

<גילה גמליאל:>

פנייה מספר 362, מינהל מקרקעי ישראל. הרפרנט לא נמצא. הפנייה עוברת למחר.

פניות מספר 363 ו-364. הרפרנט לא כאן. הפנייה עוברת למחר. אני חושבת שזה
פשוט מביש שהנציגים והרפרנטים לא נמצאים כאן.

<היו"ר ניסן סלומינסקי:>

חלק גדול מהכספים לא יוכלו להתממש. קבעו את זה מעכשיו לעכשיו.

<סתיו שפיר:>

אולי נעביר את זה לעוד שבוע?

<גילה גמליאל:>

פניות מספר 366 ו-367, מינהל התכנון, משרד הפנים. אין רפרנט. עובר למחר.

<סתיו שפיר:>

לא אמרתם שאלה העברות דחופות?

<היו"ר ניסן סלומינסקי:>

מחר נעשה אותן.

<סתיו שפיר:>

קודם אמרתם שזה דחוף ועכשיו מסתבר שהרפרנטים לא כאן. כנראה זה לא דחוף.

<היו"ר ניסן סלומינסקי:>

כשקבענו אף אחד לא לקח בחשבון שיש כאלה שבאמת לא יכולים להגיע, כמו המקרה
של הרפרנט מנווה דניאל.

<גילה גמליאל:>

פניות מספר 369 עד 370. אין רפרנט.

<ניר אמסל:>

הרפרנט של משרד הכלכלה היה חייב לצאת כי אחרת סוגרים להם את הכבישים בלילה
והוא לא היה יכול להגיע הביתה.

<גילה גמליאל:>

אין בעיה. אנחנו ממשיכים הלאה. זה יעלה מחר.

<גילה גמליאל:>

פנייה מספר 371. אין רפרנט. עובר למחר.

פניות מספר 372, 373 ו-375.

<יוסי עדס:>

הפנייה נועדה להעברה למשרד הפנים ממשרד הכלכלה סכום של 7.6 מיליון שקלים
בהתאם להחלטת הממשלה למיגון מעונות עוטף עזה.

<זבולון קלפה:>

לאיזה רשויות זה מיועד?

<יוסי עדס:>

הרשויות רשומות גם הן בהחלטת הממשלה. בהחלטת הממשלה כתוב במפורש אילו
רשויות.

<היו"ר ניסן סלומינסקי:>

אתה יכול להעשיר את ידיעתנו?

<יוסי עדס:>

שער הנגב, אשכול ושדות נגב.

<סתיו שפיר:>

אם ההחלטה היא מ-2012, למה היא לא נכנסה לבסיס?

<יוסי עדס:>

ההחלטה היא מ-2012, היא לא נכנסה לבסיס כיוון שזאת העברה ממשרד הכלכלה
וההחלטה היא שהתקציב יועבר ממשרד הכלכלה ומשרד הכלכלה יממן את זה אבל בפועל
הביצוע, ההעברה לרשויות, נעשה דרך משרד הפנים ולכן זה מתוקצב במשרד הכלכלה
אבל מועבר למשרד הפנים.

<סתיו שפיר:>

זה נחמד מאוד אבל זה לא עונה לשאלתי.

<היו"ר ניסן סלומינסקי:>

למה? זה מתוקצב. זה מתוקצב במשרד הכלכלה.

<גילה גמליאל:>

השאלה מדוע זה לא מתוקצב מלכתחילה במשרד הפנים.

<יוסי עדס:>

כיוון שיש תקציבים בהתאם להחלטה איזה משרד אמור לממן את זה. נקבע כי משרד
הכלכלה שהוא גם אחראי על המעונות יממן את ה-7.6 מיליון שקלים. את ההעברה
בפועל מבצע משרד הפנים.

<סתיו שפיר:>

ושוב, למה זה צריך להימצא תחת שליטתו של משרד הכלכלה אם בפועל זה מגיע
ממשרד הפנים? ואם ידעתם את זה מראש כבר מ-2012.

<יוסי עדס:>

אני חושב שההחלטה שמשרד הכלכלה מממן את זה נקבעה אחרי שהתקציב נסגר.

<סתיו שפיר:>

ידעתם את זה ב-2012.

<היו"ר ניסן סלומינסקי:>

המשרד שאחראי על המעונות זה משרד הכלכלה. מגיע תחום מסוים שהוא חושב שמשרד
אחר יותר רלוונטי לנושא, אז הוא מעביר חלק מהתקציב.

<סתיו שפיר:>

כן, אבל הוא ידע את זה ב-2012.

<גילה גמליאל:>

אבל תקצבו את כל המעונות בכללותם.

<סתיו שפיר:>

אני אתן לזה הסבר אחר. משרד הכלכלה רוצה לחזק את שליטתו על משרד אחר ולכן
נוח לו שהתקציבים האלה יימצאו אצלו.

<היו"ר ניסן סלומינסקי:>

מה זה נוח לו? הממשלה מחליטה.

<גילה גמליאל:>

אנחנו נעבור להצבעה על אישור פניות מספר 372, 373 ו-375. מי בעד?

הצבעה

<סתיו שפיר:>

לא סיימתי. יש לי עוד שאלות.

<גילה גמליאל:>

עברתי להצבעה.

<סתיו שפיר:>

זאת פעם ראשונה שאני מסתכלת על החומרים האלה.

<גילה גמליאל:>

לא. זה החומר הישן.

<היו"ר ניסן סלומינסקי:>

זה חומר ישן.

<סתיו שפיר:>

בבקשה תני לי לשאול.

<גילה גמליאל:>

ההצבעה עברה.

<סתיו שפיר:>

עוד לא עברה. אני הייתי באמצע. הקשבתי לתשובתו של ניסן.

<גילה גמליאל:>

אין בעיה. אני אתן לך לשאול אבל תדעי שההצבעה עברה.

<סתיו שפיר:>

מה זה הצדעה לירושלים ולהתיישבות בהתאם להחלטת ממשלה מ-2013?

<יוסי עדס:>

כמו שרשום. החלטת הממשלה קבעה שיהיה אירוע הצדעה לירושלים ולהתיישבות. היה
אירוע שבוצע ביום ירושלים או קצת אחרי יום ירושלים.

<היו"ר ניסן סלומינסקי:>

זה חמור מאוד ששם עוברות כל המועצות האזוריות. זה מכובד. זה חמור מאוד כי
זאת לא ההתיישבות של יש"ע.

<סתיו שפיר:>

אבל יום ירושלים מתוקצב.

<יוסי עדס:>

החלטת הממשלה קבעה שמשרדי הממשלה ישתתפו בתקציב הפרויקט.

<גילה גמליאל:>

חברת הכנסת סתיו שפיר, אם את רוצה לשאול שאלות, תשאלי אותן בקול שנשמע אותן
גם אנחנו.

<סתיו שפיר:>

שאלתי אם זה בנוסף לתקציב שנמצא לימים המיוחדים האלה.

<יוסי עדס:>

התקציב הוא החלטת הממשלה מיועדת לנושא פרויקט הצדעה לירושלים והוא עומד פני
עצמו. אני לא יודע על איזה תקציבים אחרים את מדברת.

<גילה גמליאל:>

אני מודה לחברת הכנסת סתיו שפיר. אני מעלה אזה שוב להצבעה.

מי בעד אישור פניות מספר 372, 373 ו-375? מי נגד? מי נמנע?

הצבעה

בעד – רוב

נגד – מיעוט

פניות מספר 372, 373 ו-375 אושרו.

<גילה גמליאל:>

אם יש לכם רביזיה, תזכירו לעצמכם.

<משה גפני:>

מה זה הצדעה לירושלים? אחרי מה שהיה בשלג?

<טמיר כהן:>

רביזיה של מי?

<גילה גמליאל:>

תעברו לחוברת החדשה-ישנה. סיימנו חוברת אחת ונעבור לחוברת השנייה.

<סתיו שפיר:>

זאת החוברת החדשה מאתמול.

<גילה גמליאל:>

כן. מתחילים מחדש. יש לכם זמן לשאלות ותרגישו בנוח לשאול עד שתרגישו שאתם
יודעים על מה אתם מצביעים ומצביעות. זה חשוב מאוד, בבקשה.

פנייה מספר 333.

<משה גפני:>

למה החוברת החדשה עכשיו?

<גילה גמליאל:>

כי צריך לסיים.

<ניר אמסל:>

מדובר בהעברת סכום שנועד לתשלום פשרה בעקבות מכירת קרן ההשתלמות של הסתדרות
המהנדסים לחברה פרטית בשנת 2008. מדובר במכירת קרן ההשתלמות של הסתדרות
המהנדסים בשנת 2008 לחברה פרטית. בשנת 2012 הוחלט על ידי המפקח על הביטוח
ועל שוק ההון לאסור מכירה של קרנות השתלמות אלא לעמיתים. בעקבות כך הוגשה
עתירה של העמיתים של קרן ההשתלמות הזאת לבית המשפט ובפשרה הוחלט על תשלום
של כ-24 מיליוני שקלים לעמיתים.

<היו"ר ניסן סלומינסקי:>

הם הגישו כי הם רצו שזה יימכר להם ולא לחברה הפרטית?

<ניר אמסל:>

כן.

<היו"ר ניסן סלומינסקי:>

מה הייתה החלטת בית המשפט?

<ניר אמסל:>

בסוף זה לא הגיע לבית המשפט. דובר על פשרה.

<היו"ר ניסן סלומינסקי:>

זאת אומרת, זה יישאר בחברה הזרה והם יקבלו פיצוי.

<ניר אמסל:>

העמיתים יקבלו פיצוי בסך של 23.8 מיליוני שקלים שיועברו לעמיתים. כמובן
שהסכום והפשרה קיבל את אישור החשב הכללי על פי כל דין.

<גילה גמליאל:>

תודה. יש שאלות?

<בועז טופורובסקי:>

למה זה דחוף לעכשיו?

<ניר אמסל:>

כי עכשיו התקבלה הפשרה.

<אפרת תבור:>

הפשרה קיבלה תוקף של פסק דין והיינו מחויבים לשלם את זה. זה לא שאתה יכול
להתעכב.

<גילה גמליאל:>

מי בעד אישור פנייה מספר 333? מי נגד? מי נמנע?

הצבעה

בעד – רוב

נגד – מיעוט

פנייה מספר 333 אושרה.

<גילה גמליאל:>

הפנייה אושרה.

<משה גפני:>

רביזיה.

<גילה גמליאל:>

יש רביזיה.

<היו"ר ניסן סלומינסקי:>

הכנסת מסיימת ולכן זאת תהיה ההעברה האחרונה. את ההמשך נעשה מחר. אמרנו שמחר
בבוקר יהיו הרביזיות. ביטלנו את סדר היום של מחר כדי שנגמור את ההעברות
הכספיות.

תודה רבה לגילה. תודה רבה.

<הישיבה ננעלה בשעה 17:25.>
